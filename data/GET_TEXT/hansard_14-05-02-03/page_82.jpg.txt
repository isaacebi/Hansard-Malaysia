DR. 20.7.2022 77

Malaysia telah berkempen untuk Rang Undang-undang Antigangguan Seksual (AGS) ini
sejak tahun 1985. Itulah tempoh masa wanita terpaksa menunggu untuk mendapat keadilan
di Malaysia. JAG turut disertai oleh ENGENDER dan Young Women Making Change selaku
kumpulan advokasi AGS. Oleh itu, rang undang-undang ini melambangkan kemenangan
pergerakan wanita di Malaysia... [Tepuk]

Terima kasih kepada Kementerian Wanita, Keluarga dan Masyarakat kerana
memperjuangkan rang undang-undang ini dan memastikan hari ini ia dikemukakan di
Dewan yang mulia ini menjadi satu kenyataan. Saya harap bergerak ke hadapan, wanita
tidak perlu tunggu selama ini untuk menuntut hak-hak mereka terutama hak mereka untuk
hidup secara selamat dan perlindungan.

lsu gangguan seksual ini sering kali dianggap sebagai gurauan tetapi ini bukan
gurauan dan selalunya berkali-kali. Gangguan seksual merupakan masalah salah guna
kuasa dan Dewan yang mulia ini pun berulang kali menjadi saksi kepada gangguan seksual
termasuk melalui kenyataan-kenyataan seksis dan perkataan lucah. Baru tadi kita nampak
ada corak untuk merapatkan barisan, tidak mengaku apa-apa, dan tanpa tindakan adil
diambil terutamanya minta maaf daripada Timbalan Yang di-Pertua... [Tepuk]

Pemikiran diskriminasi terhadap wanita perlu dihentikan. Saya harap nada dan
suasana ditetapkan di peringkat atasan. Leadership by example Tuan Yang di-Pertua.
Sebagai penggubal undang-undang, kita mempunyai kewajipan untuk melancarkan proses
perubahan. Kepada semua Ahli Parlimen dalam Dewan yang mulia ini, jika rang undang-
undang diluluskan, saya harap jangan anda mengeluarkan lagi gurauan dan tindakan seksis
dan perkauman dalam Dewan ini... [Tepuk]

Sepatutnya kita saling menghormati dan berdebat sebagai Ahli Parlimen serta
membuktikan kepada orang ramai bahawa kita menunaikan janji kita. Rang undang-undang
ini walaupun terpuji tetapi ia masih tidak berapa jelas terutamanya ialah tidak ada larangan
jelas terhadap gangguan seksual. Kementerian perlu mengetatkan lagi definisi perkataan
“munasabah” supaya kita tidak bagi beban pembuktian ke atas mangsa- the burden of proof
should not be on the victim, dengan izin.

Kedua ialah rang undang-undang ini perlu memperkukuhkan perlindungan mangsa
keganasan dan memperluaskan definisi sedia ada berkenaan apa yang dianggap sebagai
gangguan seksual. Satu lagi ialah punca kuasa untuk memastikan kewajipan organisasi-
organizational responsibility untuk mencegah dan menangani gangguan seksual masih
tidak jelas dalam rang undang-undang.

Apa tindakan daripada Tribunal atau dari Kementerian Wanita, Keluarga dan
Masyarakat kalau sekiranya sebuah organisasi tidak mahu mengikut dasar-dasar, garis
panduan atau mempromosikan anti gangguan seksual? Apakah yang kita boleh buat kalau
mereka tidak hendak mengikut? Contohnya, di dalam Dewan yang mulia ini, apakah
tindakan yang Tribunal boleh buat kalau Parlimen tidak ikut anti gangguan seksual?...
[Tepuk]

Dengan ini saya harap Yang Berhormat Menteri akan mengambil kira isu-isu yang

telah saya kemukakan. Saya khuatir Tribunal dan akta ini akan menjadi ‘white elephant’
