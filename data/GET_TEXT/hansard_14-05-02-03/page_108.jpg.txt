DR. 20.7.2022 103

sebahagian kepada Tribunal bagi Antigangguan Seksual untuk pertimbangan semula atau
mengenepikan award itu secara keseluruhan atau sebahagian sekiranya terbukti wujudnya
ketidakaturan yang serius tersebut.

Saya juga ingin menarik perhatian Yang Berhormat bahawa tribunal hanya
mempunyai kuasa untuk membuat perintah melibatkan bayaran kepada pengadu
berkenaan dengan perbuatan gangguan seksual seperti yang termaktub dalam fasal 20.
Mana-mana tribunal tidak mempunyai kuasa untuk mengenakan kos tambahan atau denda
ke atas pengadu yang membuat tuduhan palsu. Namun, perkara ini boleh diadukan
menerusi perundangan lain yang lebih sesuai, sebagai contoh menerusi saman fitnah.
Selain itu di fasal 23, tribunal juga boleh menolak aduan tersebut sekiranya wujud elemen
tuduhan palsu.

Tuan Yang di-Pertua, terima kasih kepada Yang Berhormat Jempol kerana
menyokong RUU ini. Bagi menjawab soalan Yang Berhormat seperti mana yang saya
maklumkan sebelum ini, kementerian telah mula mempergiatkan usaha advokasi berkaitan
gangguan seksual termasuk melalui sesi libat urus, bengkel, kursus, latihan serta sesi
penerangan berkenaan jenis gangguan seksual dan perkara yang berkaitan supaya
gangguan seksual tidak dan tidak sama sekali dinormalisasikan dalam mewujudkan
persekitaran yang selamat untuk masyarakat.

Mangsa gangguan seksual selalunya mengalami kesan emosi atau trauma akibat
gangguan seksual. Justeru di bawah fasal 20 RUU ini, tribunal boleh mengarahkan mana-
mana pihak sama ada pengadu dan responden untuk menghadiri apa-apa program seperti
kaunseling, khidmat masyarakat dan lain-lain sebagaimana yang difikirkan perlu oleh
tribunal. Selain itu, kementerian turut menyediakan perkhidmatan Talian Kasih 15999
sebagai platform penghubung antara kumpulan sasar dengan pihak kementerian.

Bagi tujuan pertanyaan aduan dan permohonan bantuan yang turut merangkumi
aspek antara lain kaunseling perlindungan dan kebajikan termasuk aduan gangguan
seksual. Tambahan pula kementerian menerusi agensi-agensi giat melaksanakan program
dan inisiatif seperti program-program melalui Lembaga Kaunselor Malaysia dan juga Skuad
Waja yang dapat membantu mangsa dari segi sokongan emosi dan kaunseling dalam
menguruskan trauma dan kesan akibat gangguan seksual yang dialami.

Tuan Yang di-Pertua, saya sangat setuju dengan Yang Berhormat Hulu Langat
supaya RUU AGS ini dijelmakan sebagai undang-undang untuk masyarakat Malaysia. Ini
adalah manifestasi penting yang menunjukkan bahawa kerajaan kini amat prihatin dan
serius dalam menangani serta menghapuskan diskriminasi berasaskan gender. Saranan
Yang Berhormat Hulu Langat bahawa penambahbaikan adalah satu proses berterusan dari
masa ke semasa adalah bertepatan dengan hasrat kementerian ini di mana kami tidak akan
berhenti setakat pewartaan RUU AGS ini sahaja.

Namun, akan terus menambahbaik undang-undang ini berdasarkan keperluan dan
keadaan semasa setelah RUU ini dikuatkuasa kelak. Adalah lebih praktikal untuk
penambahbaikan dibuat setelah melihat cara pengoperasian undang-undang ini nanti

supaya ia lebih menyeluruh dan menepati keperluan semua pihak.
