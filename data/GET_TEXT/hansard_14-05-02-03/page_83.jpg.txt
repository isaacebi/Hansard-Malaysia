DR. 20.7.2022 78

dengan izin, yang tidak akan ada kuasa untuk menghentikan gangguan seksual. Saya juga
harap Kementerian Pembangunan Wanita, Keluarga dan Masyarakat akan terus
bekerjasama dengan NGO-NGO wanita untuk merangka peraturan serta garis panduan
yang diperlukan dan dalam pemantauan pelaksanaan undang-undang AGS ini untuk
memastikan keberkesanan pemakaiannya. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang

Berhormat Petaling Jaya. Sekarang saya jemput Yang Berhormat Seputeh.

3.07 ptg.

Puan Teresa Kok [Seputeh]: Terima kasih Tuan Yang di-Pertua. Saya ingin
mengucapkan tahniah kepada Kementerian Pembangunan Wanita, Keluarga dan
Masyarakat kerana berjaya membentangkan Rang Undang-undang Antigangguan Seksual
di Dewan Rakyat hari ini, dan mengadakan mekanisme untuk menangani perbuatan
gangguan seksual. Satu undang-undang yang memang telah lama dinanti-nantikan oleh
masyarakat kita khususnya bagi aktivis NGO dan juga wakil rakyat di Dewan Rakyat yang
mulia ini.

Tuan Yang di-Pertua, tadi saya surf internet atas isu gangguan seksual dan saya
tertarik untuk membaca di negara jiran, seorang pegawai polis yang pegang jawatan tinggi
di Myanmar dijatuhkan pemenjaraan beberapa tahun kerana beliau minta hubungan seks
daripada pegawai polis wanita bawahannya sebagai pertukaran untuk promosi. Di
Singapura, seorang lelaki dijatuhkan pemenjaraan enam bulan kerana menghantar mesej
teks- text message yang berbaur gangguan seksual melalui WhatsApp kepada rakan
sekerja wanita dan beliau juga meraba-raba rakan sekerja wanita itu. Kedua-dua kes yang
saya sebut menunjukkan betapa seriusnya undang-undang di negara jiran kita dalam kes
berhubung dengan gangguan seksual.

Tuan Yang di-Pertua, saya ingin mengambil kesempatan ini untuk menarik
perhatian Ahli-ahli Yang Berhormat terhadap kes gangguan seksual yang berlaku di satu
sekolah di Selangor yang dibongkar oleh seorang pelajar Tingkatan 5 iaitu Ain Husniza
pada April 2021. Mengikut catatan Ain Husniza, guru lelaki yang mengajar subjek
Pendidikan Kesihatan dan Jasmani di sekolah menengahnya membuat jenaka di dalam
kelas yang dihadiri oleh pelajar lelaki dan perempuan. Guru lelaki itu berkata; “So nanti
korang nak rogol, janganlah rogol yang bawah 18 tahun, rogollah yang atas 18 tahun”.
Selepas itu, guru lelaki ini juga tanya pelajar dalam kelasnya; “Budak lelaki kena rogol tak?
Ada tetapi dorang tidak report sebab sedap” Dan dia ketawa selepas bercakap. Selepas itu
guru lelaki ini teruskan jenakanya dengan berkata; “Sekiranya perempuan dirogol, apa yang
perlu dia buat? Perempuan kena jeritlah sebab itu saja dia tahu buat dan redha’”.

01510

Ain Husniza dan pelajar perempuan dalam kelas itu merasa terkejut dan marah
apabila dengar kenyataan daripada guru lelaki dalam kelas itu dan Ain pun mendedahkan
isu ini dalam media sosial TikTok dan isu ini menjadi isu yang hangat dalam media dan juga

media sosial.
