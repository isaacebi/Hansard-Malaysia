DR. 20.7.2022 67

terutama apabila pengganggu seksual merupakan saudara terdekat mereka termasuk ibu
bapa mereka sendiri.

Kaunseling juga perlu ditawarkan kepada mangsa supaya mereka tidak mengalami
gangguan emosi atau mental stress.

Selain itu, saya rasa di negara kita memang ada banyak rang undang-undang yang
baik tetapi pelaksanaan atau penguatkuasaan yang menjadi masalah. Saya harap kerajaan
bukan sahaja mementingkan penggubalan rang undang-undang ini tetapi lebih usaha ke
atas penguatkuasaannya. Kalau tiada penguatkuasaan yang baik, rang undang-undang ini
hanya menjadi hiasan sahaja.

Tuan Yang di-Pertua, saya menyeru supaya kerajaan dapat mengambil langkah
proaktif terhadap kes-kes gangguan seksual. Saya banyak menerima aduan bahawa tiada
apa-apa yang dapat dilakukan oleh pihak berkuasa sama ada pihak polis atau SKMM
apabila kes-kes gangguan seksual dilaporkan kepada mereka.

Saya difahamkan bahawa rang undang-undang ini juga melibatkan gangguan
seksual dalam talian. Jadi, apa gunanya kalau pihak berkuasa tidak berupaya menyemak
atau trace dari mana penyebaran gambar-gambar lucah atau rakaman video seksual ke
media sosial. Oleh itu saya berharap usaha rentas kementerian boleh dipertingkatkan lagi
supaya mangsa lebih yakin dan berani untuk melaporkan kes mereka.

Satu lagi soalan yang ingin saya tujukan kepada kerajaan adalah sama ada rang
undang-undang ini juga merangkumi pihak ketiga yang menyebarkan gambar-gambar lucah
atau video seksual kepada orang lain diambil tindakan atau dikenakan hukuman. Banyak
kali, apabila seseorang menerima WhatsApp gambar-gambar atau video-video berbentuk
seksual atau lucah, adakah mereka juga dianggap pelaku seksual kerana menyebarkan
gambar dan video tersebut kepada orang lain?

Saya juga ingin tahu, sama ada pihak ketiga boleh membuat laporan ke tribunal
bagi pihak mangsa yang OKU fizikal atau mental atau yang mengalami tekanan mental.
Apakah langkah seterusnya jika keputusan tribunal tidak diterima oleh pihak mangsa?
Adakah mangsa boleh membuat laporan baharu kepada PDRM supaya pelaku boleh
dihadapkan ke mahkamah dan apakah saluran yang boleh digunakan oleh pihak mangsa
atau pihak ketiga untuk mendapatkan keadilan?

Walaupun rang undang-undang ini memang diperlukan, saya juga ingin tahu sama
ada kerajaan telah mengkaji langkah-langkah untuk mengelakkan laporan palsu yang
mungkin akan berlaku apabila ada pihak mungkin ingin membalas dendam atau
menganiaya sesuatu pihak. Adakah pengadu yang membuat laporan palsu diambil tindakan
yang sewajarnya?

Tuan Yang di-Pertua, saya rasa ramai di sini yang ingin tahu sama ada rang
undang-undang ini boleh digunakan ke atas Ahli-ahli Parlimen yang mengeluarkan kata-
kata berbau sexist. Sama ada mereka masih menikmati imuniti jika kata-kata itu dikeluarkan
di Dewan ini? Kita sebagai Ahli Parlimen yang menggubal dan meluluskan rang undang-

undang ini perlu menunjukkan teladan yang baik untuk masyarakat.
