DR. 20.7.2022 132

Namun, yang ini saya hendak jawab, usul ini telah ditolak semasa dibentangkan
pada Mesyuarat Pertama, Penggal Kelima, sesi Parlimen ini. Kementerian mengaku
penolakan usul ini amat mendukacitakan, dan kementerian dan PDRM dalam usaha
menjaga keselamatan dan ketenteraman awam. Namun, memikirkan kemaslahatan
Keluarga Malaysia serta berteraskan prinsip Maqasid Syariah... [Dewan Riuh]

Tuan Khalid bin Abd Samad [Shah Alam]: Saya ingat jangan kita mencemarkan
Magasid Syariah dengan hujah ini.

Datuk Seri Hamzah bin Zainudin: ...Kementerian ini berhasrat untuk
mengemukakan sekali lagi Usul pelanjutan tempoh 28 hari ini untuk pertimbangan Dewan
Rakyat.

Walau bagaimanapun, mengikut Peraturan Mesyuarat 36(3) Peraturan-peraturan
Majlis Mesyuarat Dewan Rakyat, pembentangan semula Usul yang telah diputuskan oleh
Majlis Mesyuarat sebelum ini dibenarkan dengan membawa Usul membatalkan keputusan
Majlis Mesyuarat sebelum ini terlebih dahulu.

Jika diteliti dengan lebih lanjut senarai kesalahan di bawah Jadual Pertama SOSMA
2012 merupakan kesalahan jenayah yang amat serius, kompleks serta boleh mengancam
keselamatan dan ketenteraman awam yang memerlukan tempoh siasatan yang panjang.
Sebagai contohnya pada 24 Mei 2022 selepas kita batalkan, pihak PDRM telah membuat
tangkapan di bawah SOSMA kerana ia masih lagi ada terhadap 14 orang individu yang
terlibat dalam sindiket yang menjalankan aktiviti haram, pengedaran dadah dan
penyeludupan senjata api ke negara jiran. Senjata api.

Seterusnya, pada 23 Jun 2022 seramai 27 orang telah ditangkap di bawah SOSMA
atas kesalahan terlibat dalam kumpulan jenayah terancang yang melakukan pengedaran
dadah, pemerasan wang perlindungan, aktiviti judi atas talian dan menjalankan judi loteri
wang haram.

Manakala, beberapa kes yang telah ditangkap pada pertengahan bulan Julai ini,
sekarang ini, bulan Julai ini termasuk 17 orang dalam kes penyeludupan migran. Jika tidak
dilanjutkan, Usul ini akan menyebabkan terbantut usaha PDRM daripada segi siasatan
suspek-suspek mungkin akan terlepas.

Ini hanyalah sebilangan kecil contoh-contoh kes yang disiasat di bawah SOSMA.
Sekiranya tempoh 28 hari ini tidak dilanjutkan kementerian bimbang, Tuan Yang di-Pertua,
usaha untuk menangani kumpulan jenayah terancang dan ancaman kumpulan keganasan
akan terjejas terutamanya kes-kes sedang disiasat pada bulan Julai ini. Saya percaya jika
suspek-suspek ini dilepaskan, suspek ini boleh mengganggu rantaian bukti dan kesannya
jenayah-jenayah keselamatan ini akan semakin berleluasa...

Tuan Khalid bin Abd Samad [Shah Alam]: Maknanya suspek itu sudah didapati
bersalah lah?

Datuk Seri Hamzah bin Zainudin: Di atas...

Tuan Khalid bin Abd Samad [Shah Alam]: Sudah jatuh hukum dia bersalah?
Jangan cakap suspek...

Datuk Seri Hamzah bin Zainudin: Tuan Yang di-Pertua.
