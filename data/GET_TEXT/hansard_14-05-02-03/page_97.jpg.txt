DR. 20.7.2022 92

3.45 ptg.

Puan June Leow Hsiad Hui [Hulu Selangor]: Terima kasih kepada Tuan Yang di-
Pertua. Salam sejahtera kepada semua Ahli Yang Berhormat. Tuan Yang di-Pertua, Hulu
Selangor menyambut baik Rang Undang-undang Antigangguan Seksual sebagai satu
usaha menambah baik kelemahan akta dan peraturan yang sedia ada terhadap isu
gangguan seksual agar dapat memberi perlindungan kepada mangsa sepenuhnya.

Gangguan seksual adalah perilaku negatif yang boleh berlaku di mana-mana
tempat dengan tidak mengira fakta, umur, jantina dan juga bangsa. Mangsa gangguan
seksual bukan sahaja dibendung perasaan trauma dan di sepanjang hayat malahan
menderita secara fizikal.

Namun begitu, sebilangan masyarakat masih menganggap gangguan seksual sebagai isu
remeh yang sengaja dibesar-besarkan mangsa kerana budaya dan pemikiran masyarakat
tidak melihat gangguan seksual sebagai perbuatan jenayah.

Tuan Yang di-Pertua, saya difahamkan bahawa antara objektif penggubalan RUU
ini adalah bagi meningkatkan pemahaman dan kesedaran masyarakat tentang perlakuan
gangguan seksual. Usaha untuk melaksanakan kempen berterusan sahaja kurang
memadai. Oleh itu dicadangkan satu bentuk kerjasama dengan Kementerian Pendidikan
Malaysia agar isu ini dapat dijadikan antara topik mata pelajaran Sivik dan
Kewarganegaraan.

Sekiranya perkara ini dapat dilaksanakan, ia secara tidak langsung mencerminkan
keseriusan pihak kerajaan dalam mengambil langkah-langkah intervensi terhadap isu ini. la
juga dilihat dapat menjadi serampang dua mata kerana secara tidak langsung dapat
mengurangkan kebarangkalian berlakunya isu gangguan seksual di persekitaran sekolah.
Perkara ini juga tidak mustahil untuk diserap juga dalam sistem pendidikan di institusi
pengajian tinggi yang dapat digarap dalam subjek yang bersesuaian.

Tuan Yang di-Pertua, ada beberapa perkara yang perlu diberi perhatian. Saya
melihat pada fasal-fasal yang terkandung dalam RUU, saya berpendapat kementerian perlu
menjelaskan tindakan atau bentuk perlindungan yang diberikan bagi melindungi pihak
pengadu sepanjang tempoh prosiding tribunal tersebut. Sepanjang prosiding, sudah pasti
mangsa terdedah dengan ancaman, ugutan dan sebagainya. Sekiranya benar RUU ini
diwujudkan bagi melindungi mangsa gangguan seksual, sewajarnya harus mengenal pasti
segala bentuk ancaman semasa dan selepas tempoh prosiding. Jaminan keselamatan perlu
menjadi keutamaan di dalam RUU ini.

Seterusnya saya juga bimbang sekiranya akta ini tidak melibatkan perlindungan
terhadap kesan psikologi ke atas mangsa. Adakah RUU ini atau tribunal ini akan mengambil
pertimbangan kesan psikologi yang dialami mangsa. Kita semua sedia maklum bahawa
gangguan seksual ini bukan hanya memberi kesan pada fizikal malah memberi kesan
terhadap tahap kesihatan mental mangsa. Untuk itu saya rasa wajar bagi kementerian
untuk memastikan mangsa mendapat sokongan psikologi yang mencukupi agar secara

tidak langsung dapat membantu prosiding tribunal yang berkualiti.
