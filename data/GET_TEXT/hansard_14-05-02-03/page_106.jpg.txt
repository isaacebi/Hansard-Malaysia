DR. 20.7.2022 101

seksual. Ini termasuklah menggalakkan aktiviti atau notis yang berkaitan pencegahan atau
kesedaran tentang gangguan seksual.

Pemakaian notis adalah tidak bersifat menghukum tetapi lebih kepada memberi
kesedaran apa itu gangguan seksual, implikasi serta cara mencegahnya. Saya berharap
agar Jawatankuasa Pilihan Khas Hal Ehwal Wanita, Kanak-kanak dan Pembangunan Sosial
akan dapat bersama-sama membangunkan draf peraturan di bawah fasal 26 kelak.

Saya bersetuju dengan Yang Berhormat bahawa iltizam politik adalah elemen
penting dalam meningkatkan kesedaran dan menangani kes gangguan seksual. Apabila
rang undang-undang ini diluluskan di sini, maka di sinilah ianya bermula. Oleh kerana itu,
saya ingin menyeru supaya semua para pemimpin terutama semua ahli politik yang terlibat
agar lebih proaktif dalam membendung perlakuan gangguan seksual. Usaha ini merupakan
isu merentas agensi dan keadaan yang memerlukan penglibatan kerjasama dan sokongan
daripada semua pihak.

Suka saya tekankan di sini bahawa tanggungjawab mencegah, memberi kesedaran
dan seterusnya menangani gangguan seksual perlu dipikul oleh semua pihak termasuklah
ibu bapa, guru-guru, majikan, pekerja, syarikat kesatuan dan organisasi. Kementerian juga
mengambil maklum akan cadangan perlunya perkhidmatan kaunseling sebagai saluran
untuk mendidik masyarakat mengenai hak mereka.

Tuan Sim Chee Keong [Bukit Mertajam]: [Bangun]

Datuk Seri Rina binti Mohd Harun: Untuk makluman Yang Berhormat,
kementerian menerusi Lembaga Kaunselor Malaysia telah menyediakan perkhidmatan
kaunseling dalam menangani isu psikososial termasuk kes berkaitan kanak-kanak.

Tuan Sim Chee Keong [Bukit Mertajam]: Yang Berhormat Menteri.

Datuk Seri Rina binti Mohd Harun: Salah satu perkara Yang Berhormat
bangkitkan adalah mengenai peranan media sebagai medium hebahan yang perlu lebih
peka dan tidak mensensasikan berita atau kes gangguan seksual. Bagi tujuan ini,
kementerian akan mengadakan lebih banyak sesi libat urus dan bekerjasama dengan
semua pihak untuk mengadakan kursus kepekaan gangguan seksual bersama media.

Puan Hannah Yeoh [Segambut]: Yang Berhormat Menteri, saya minta penjelasan
sikit mengenai khidmat kaunseling tadi yang saya bangkitkan dalam perbahasan adalah
untuk khidmat kaunseling itu disediakan di tribunal. Sebelum mereka hendak failkan aduan
mungkin mereka hendak tahu apa yang akan berlaku selepas mereka failkan aduan. Jadi
saya minta KPWKM pertimbangkan untuk sediakan khidmat kaunseling di tribunal, di
kaunter yang ada borang aduan. Terima kasih.

Datuk Seri Rina binti Mohd Harun: Terima kasih Yang Berhormat Segambut. Kita
mengambil maklum atas cadangan baik Yang Berhormat Segambut.

Saya juga menyokong saranan Yang Berhormat Segambut, Yang Berhormat
Lembah Pantai, Yang Berhormat Tebrau dan Yang Berhormat Permatang Pauh agar
Kementerian Kewangan menyediakan dan menyalurkan peruntukan khusus bagi program-
program advokasi serta kursus kesedaran gangguan seksual sebagai langkah pertama

untuk kita meningkatkan kesedaran dalam masyarakat kita.
