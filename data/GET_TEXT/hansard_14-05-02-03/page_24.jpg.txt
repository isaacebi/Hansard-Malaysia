DR. 20.7.2022 19

#1100
7. Dato’ Mohd. Nizar bin Haji Zakaria [Parit] minta Menteri Pembangunan
Usahawan dan Koperasi menyatakan:

(a) sejauh manakah kedai koperasi (Co-op Mart) mampu berperanan
membantu rakyat menangani isu kenaikan harga barangan; dan

(b) apakah usaha yang telah dilaksanakan kementerian bagi
mempertingkatkan gerakan koperasi.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Tuan Yang di-Pertua. Saya memohon izin untuk menjawab pertanyaan lisan
daripada Yang Berhormat Parit bersekali dengan pertanyaan lisan daripada Yang
Berhormat Batu bertarikh 26 Julai 2022 kerana membawa maksud yang sama iaitu usaha
kementerian membantu rakyat dalam mengatasi isu kenaikan harga barang serta usaha
mempertingkatkan peranan koperasi.

Tuan Yang di-Pertua, bagi membantu kerajaan menangani usaha kenaikan harga
barangan, Kementerian Pembangunan Usahawan dan Koperasi (KUSKOP) telah
mengambil insentif untuk menjenamakan semula kedai koperasi Coop Mart yang akan
memberi manfaat kepada masyarakat terutamanya di kawasan yang majoritinya penduduk
dalam golongan B40. Sehingga Julai 2022, terdapat sebanyak 2,581 outlet Coop Mart dan
28 pusat pengedaran yang memainkan peranan dalam membantu kerajaan untuk
menangani isu kenaikan harga barangan dengan harga yang lebih murah dan berpatutan.

Untuk makluman Ahli Yang Berhormat, buat masa ini lima barangan asas setelah
dikenal pasti untuk dijual di Coop Mart dengan harga yang lebih murah daripada pasaran
iaitu ayam sejuk beku, gula, minyak masak, tepung dan beras. Selain itu, Suruhanjaya
Koperasi Malaysia (SKM) juga melaksanakan Program Jualan Koperasi Prihatin Rakyat
yang menyediakan insentif jualan subsidi melalui premis Coop Mart yang menjalankan
aktiviti peruncitan untuk mengurangkan harga barangan keperluan harian rakyat.

Insentif ini menggalakkan orang ramai untuk berbelanja dan membeli barangan
keperluan di kedai koperasi dan menawarkan barangan yang lebih murah. Program JKPR
ini turut menyokong Jualan Keluarga Malaysia di bawah Jelajah Inspirasi Keluarga Malaysia
sehingga kini sebanyak 235 Coopmart yang terlibat dalam Jualan Keluarga Malaysia
melalui JKPR telah diluluskan bantuan insentif jumlah RM3 juta.

Untuk memperkasakan kenaikan koperasi, kementerian melalui SKM _ telah
menubuhkan federasi koperasi yang merupakan gabungan semua koperasi yang
menjalankan semua aktiviti di bawah staf sektor ekonomi di bawah federasi. Terdapat enam
buah federasi yang telah ditubuhkan. Antaranya KUSKOP akan bekerjasama dengan
Kementerian Sumber Manusia supaya federasi koperasi yang terlibat dalam sektor
perladangan turut diberikan kuota pekerja asing.

Untuk federasi koperasi pertanian dan industri asas tani, peruntukan sebanyak
RM100 juta di bawah Tabung Modal Pusingan SKM akan digunakan sebagai dana Tabung
Agromakanan untuk membiayai aktiviti pengeluaran hasil agromakanan oleh gerakan

koperasi. Dalam masa yang sama Federasi Pemborongan dan Peruncitan Berhad melalui
