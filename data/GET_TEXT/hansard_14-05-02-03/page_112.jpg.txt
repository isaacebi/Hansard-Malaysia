DR. 20.7.2022 107

daripada panel Tribunal yang bertanggungjawab untuk mendengar dan menentukan
sesuatu aduan gangguan seksual yang dibuat di bawah RUU AGS ini kelak. Tribunal ini
akan dianggotai oleh seorang Presiden dan Timbalan Presiden dalam kalangan anggota
perkhidmatan kehakiman dan perundangan.

Tidak kurang daripada lima orang anggota lain, yang merupakan atau pernah
memegang jawatan dalam perkhidmatan kehakiman dan perundangan atau individu yang
diterima masuk sebagai peguam bela dan peguam cara di bawah Akta Profesion Undang-
undang 1976, Ordinan Peguam Bela Sabah dan Ordinan Peguam Bela Sarawak dan yang
menjalankan amalan selama tidak kurang daripada tujuh tahun, serta tidak kurang daripada
lima anggota lain yang mempunyai pengetahuan dan pengalaman praktikal dalam perkara
berhubung gangguan seksual.

Yang Berhormat turut mengutarakan persoalan sama ada pakaian mencolok mata
boleh diklasifikasikan sebagai gangguan seksual. Sepertimana yang telah saya maklumkan,
semasa sesi huraian, gangguan seksual didefinisikan sebagai apa-apa kelakuan tidak
diingini yang bersifat seksual, dalam apa-apa bentuk, sama ada secara lisan, bukan lisan,
visual, isyarat atau fizikal yang ditujukan kepada seseorang, yang secara munasabahnya
menyinggung atau menghina atau merupakan suatu ancaman kepada kesejahteraannya.
Gangguan seksual juga merupakan suatu perbuatan in person iaitu di antara individu dan
individu yang lain dalam kapasiti peribadi mereka.

Sehubungan dengan itu, sekiranya tujuan memakai pakaian mencolok mata atau
tidak sopan tersebut ditujukan terus, ini kalau ditujukan terus kepada seseorang dan
menepati definisi gangguan seksual, maka ia merupakan suatu kesalahan yang boleh
diadukan kepada tribunal bagi antigangguan seksual.

Dato’ Sri Abdul Azeez bin Abdul Rahim [Baling]: Yang Berhormat Menteri.
Definisi.

Datuk Seri Rina binti Mohd Harun: Namun dari sudut pekerjaan, tatacara
pemakaian penjawat awam dalam tempoh waktu bekerja adalah tertakluk kepada arahan
sedia ada yang telah dikeluarkan oleh Jabatan Perkhidmatan Awam. Manakala, sektor
swasta pula tiada tatacara pemakaian khusus dikeluarkan, namun majikan mempunyai
kuasa untuk mewujudkan peraturan di tempat kerja masing-masing.

Bagi persoalan Yang Berhormat mengenai pengecualian bidang kuasa mahkamah,
fasal 8 RUU AGS hanya mengecualikan bidang kuasa mahkamah untuk membicarakan isu
gangguan seksual jika insiden yang sama telah pun diadukan kepada tribunal bagi
antigangguan seksual terlebih dahulu.

Bagi membolehkan Tribunal memutuskan isu ini tanpa pertindihan bidang kuasa
dengan mahkamah sivil. Namun, pemfailan aduan ke tribunal tidak menghalang pihak-pihak
yang terlibat untuk memfailkan kes sivil berkenaan isu selain insiden gangguan seksual
yang sama.

Dato’ Sri Abdul Azeez bin Abdul Rahim [Baling]: Yang Berhormat Menteri, satu

saat sahaja.
