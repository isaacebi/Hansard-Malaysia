DR. 20.7.2022 12

Untuk makluman Ahli Yang Berhormat, khusus bagi negeri Sabah, seramai 1,653
orang guru yang dilantik melalui pengambilan one-off merupakan anak kelahiran Sabah
yang terdiri daripada 1,498 orang guru lantikan tetap dan seramai 155 orang guru lantikan
COS. Daripada 1,653 orang guru yang dilantik, seramai 1,221 orang guru baharu telah
ditempatkan di sekolah negeri Sabah. Ini melibatkan 1,104 orang guru lantikan tetap dan
seramai 117 orang guru lantikan COS. Terima kasih.

Tuan Yang di-Pertua: Terima kasih, soalan tambahan.

Tuan Ma'mun bin Sulaiman [Kalabakan]: Terima kasih Yang Berhormat Menteri
atas jawapannya. Saya melihat situasinya begini, bila ada lantikan baharu, guru yang tidak
berasal dari Sabah dihantar pergi ke Sabah dan mereka ini memohon untuk perpindahan,
bolehkah Yang Berhormat Menteri menjamin bahawa tempat itu akan diisi segera?

Oleh sebab, apa yang berlaku selama ini, tempat-tempat kosong ini, kekurangan
guru yang berlaku di Sabah, fasal ada perpindahan yang berlaku begitu kerap. Mereka yang
tidak berasal dari Sabah, jadi untuk menyelesaikan masalah ini, kenapa tidak lantik guru-
guru berasal dari Sabah untuk mengajar di Sabah? Terima kasih.

Datuk Dr. Mohd Radzi bin Md. Jidin: Terima kasih Ahli Yang Berhormat. Pertama
sekali berkaitan dengan kenapa tidak dilantik guru-guru berasal dari Sabah untuk
berkhidmat di Sabah? Sekiranya kita mempunyai bekalan mengikut opsyen yang diperlukan
itulah pilihan pertama kita. Kita mahukan guru-guru ini sebaik-baiknya ditempatkan di
tempat paling dekat. Jadi, isu pertukaran ini tidak berlaku pada masa yang akan datang.

Namun begitu terdapat opsyen-opsyen tertentu yang tidak ada bekalan daripada
anak-anak kelahiran Sabah. Jadi, terpaksa kita ambil guru-guru daripada tempat lain untuk
ditempatkan di negeri Sabah, itu pertama.

1040

Kedua, berkaitan dengan urusan pertukaran. Sebelum ini pertukaran selama ini,
pertukaran guru dibuat secara berasingan dengan penempatan guru. Namun, pendekatan
yang digunakan oleh KPM pada waktu ini adalah untuk membuatnya secara bersama. Jadi,
nanti bila ada hendak tukar, ada kemasukan yang kita telah tetapkan lebih awal.

Jadi, apa yang disebutkan oleh Yang Berhormat tadi kita dapat atasi dalam masa-
masa yang akan datang insya-Allah. Ini merupakan satu pendekatan baharu yang lebih
cekap untuk memastikan supaya perkara yang disebut itu tidak berlaku lagi atau kita dapat
meminimumkan perkara tersebut pada masa akan datang, terima kasih.

Tuan Yang di-Pertua: Saya jemput Yang Berhormat Jerai, silakan.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Yang di-Pertua. Saya menerima rungutan dan aduan yang cukup
banyak daripada graduan COS yang telah ditemu duga dan ada dua kali pertemuan dalam
talian bersama-sama dengan graduan yang tidak dapat masuklah.

Oleh itu, pertanyaan saya ialah berapakah jumlah COS yang ada ikhtisas telah
diterima masuk dan ada rungutan KPM telah menerima graduan yang bukan ikhtisas dalam

Program COS ini. Minta penjelasan.
