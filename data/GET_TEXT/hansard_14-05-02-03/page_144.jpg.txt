DR. 20.7.2022 139

Tuan Yang di-Pertua: Yang Berhormat Jempol, okey, okey.

Seorang Ahli: [Bercakap tanpa menggunakan pembesar suara]

Tuan Yang di-Pertua: Panas ini, panas. Yang Berhormat Jempol, silakan. [Ketawa]

Tuan Sanisvara Nethaji Rayer a/l Rajaji [Jelutong]: Ada polis pun ditahan di
bawah SOSMA.

6.02 ptg.

Datuk Seri Haji Mohd Salim Sharif [Jempol]: Assalamualaikum warahmatullahi
wabarakatuh. Terima kasih Tuan Yang di-Pertua kerana mengizinkan saya mengambil
bahagian dalam perbahasan Usul yang telah dikemukakan oleh Yang Berhormat Menteri
Dalam Negeri sebentar tadi.

Saya bangkitkan untuk menyokong usul tersebut supaya keputusan Majlis
Mesyuarat bertarikh 23 Mac 2022 berkenaan SOSMA dibatalkan. Hal ini membolehkan
subseksyen 4(5) terus berkuat kuasa bagi tempoh lima tahun yang akan datang yang akan
bermula pada 31 Julai 2022. Akta tersebut bakal menjangkaui usia 10 tahun, sememangnya
wajar dilanjutkan demi menjaga ketenteraman awam dan keselamatan negara. Saya
menyeru kepada semua Ahli Dewan untuk menyokong usul tersebut agar ia diluluskan
dengan sebulat suara kerana demi kesejahteraan Keluarga Malaysia.

Negara kita dikategorikan sebagai sebuah negara membangun...

Tuan Khalid bin Abd Samad [Shah Alam]: Kita tidak layan ahli keluarga macam
itulah.

Datuk Seri Haji Mohd Salim Sharif [Jempol]: ...Dan sentiasa terdedah kepada
pelbagai ancaman serta cabaran seiring pembangunan ekonomi yang kelicikan dan modus
operandi penjenayah yang semakin kompleks serta mencabar tugas-tugas pihak berkuasa.

Selain itu, penjenayah dan pengganas masa kini juga semakin bijak dalam mencari
ruang-ruang kelemahan dalam undang-undang untuk melepaskan diri daripada tindakan
undang-undang. Oleh itu, SOSMA yang tegas dari sudut perundangan dan bersifat
pencegahan amat diperlukan untuk negara, untuk menyekat pergerakan kumpulan
ekstremis, militan dan juga jenayah terancang. Umum mengetahui usaha negara untuk
menangani jenayah keganasan menerusi SOSMA dianggap antara yang terbaik yang dapat
pengiktirafan dunia.

Tuan Ramkarpal Singh a/l Karpal Singh [Bukit Gelugor]: [Bangun]

Datuk Seri Haji Mohd Salim Sharif [Jempol]: Tanpa SOSMA, negara kita akan
berdepan kesukaran untuk menangari...

Tuan Khalid bin Abd Samad [Shah Alam]: Pengiktirafan dunia mana ini?

Datuk Seri Haji Mohd Salim Sharif [Jempol]: Ancaman keselamatan- diamlah.
Apakah ini? Bagilah ruang bercakap.

Tuan Khalid bin Abd Samad [Shah Alam]: Dunia Komunis memang diiktiraf lah.

[Pembesar suara dimatikan]

Tuan Yang di-Pertua: Yang Berhormat Shah Alam. Yang Berhormat Shah Alam,

tolong.
