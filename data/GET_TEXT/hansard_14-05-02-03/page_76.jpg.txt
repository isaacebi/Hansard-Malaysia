DR. 20.7.2022 71

Sebentar tadi Yang Berhormat Pengerang mencadangkan supaya tribunal ini juga
ditubuhkan di peringkat negeri dan juga daerah. Saya ingin bertanya kepada pihak
kementerian, apakah kaedah agaknya aduan itu boleh dibuat di peringkat negeri dan
daerah itu? Adakah dengan membuat laporan kepada balai polis terdekat dan sebagainya?

Satu perkara yang saya lihat di dalam draf rang undang-undang ini berkenaan
dengan takrifan gangguan seksual. Pada hemat saya ia agak longgar dan tidak cukup
tegas. Sepatutnya definisi gangguan seksual ini mestilah menjurus ke arah pencabulan

“

maruah seseorang itu. Jadi, kalau kita lihat draf ini, ia menyatakan bahawa, “.. gangguan
seksual itu yang ditujukan kepada seseorang yang secara munasabahnya, menyinggung
atau menghina dan sebagainya.” Jadi secara munasabahnya saya kira, satu istilah yang
sangat subjektif. Sepatutnya kita lebih tegas untuk mendefinisikan- apa itu gangguan
seksual.

Kalau kita lihat dalam Perkara 509, Akta Kanun Keseksaan, ayat yang dipakai ialah
“Perkataan atau isyarat yang dimaksud mengaibkan kehormatan seseorang, barang
sesiapa yang maksud hendak mengaibkan kehormatan seseorang, menyebut apa-apa
perkataan, membuat apa-apa bunyi atau isyarat atau menunjukkan apa-apa benda dengan
maksud supaya perkataan atau bunyi itu didengar atau supaya isyarat atau benda itu dilihat
oleh seseorang itu atau mengganggu kesantunan seseorang itu hendaklah diseksa dengan
penjara selama tempoh yang boleh sampai lima tahun atau dengan denda atau dengan
kedua-duanya.” Walaupun begitu, fasal dalam Akta Kanun Keseksaan ini tidaklah khusus
bagi gangguan seksual. Jadi saya harap definisi ataupun takrifan yang sebegitu tegas boleh
dimuatkan dalam draf ini.

Setakat ini juga tiada seksyen khusus jika gangguan seksual berlaku di tempat
kerja. Lebih-lebih lagi kalau mangsa merupakan pekerja dan pelakunya adalah majikan
ataupun ketua. Jadi, saya kira perlu ada juga peruntukan supaya perlindungan diberikan
kepada mangsa. Ini kerana dia sambil mengadu masih lagi terpaksa pergi ke tempat kerja.
Di tempat kerjanya masih diganggu oleh si pelaku. Jadi, dalam keadaan seperti ini
sebenarnya peguam lazim menasihatkan kliennya untuk pergi terus pada mahkamah sivil di
mana ada ketentuan ataupun peruntukan dan perintah untuk membantu mangsa.

Jadi akhir sekali Tuan Yang di-Pertua, Dewan Rakyat ini perlulah menunjukkan
teladan yang baik dalam menghormati rang undang-undang ini setelah ia diluluskan. Tidak
boleh ada apa-apa ungkapan sekalipun yang bersifat seksis di dalam Dewan yang mulia ini.
Tindakan tegas perlu diambil untuk menguatkuasakan dalam Dewan Rakyat ini bagi
menjaga nama baik Dewan Rakyat dan menunjuk contoh yang boleh diikuti rakyat jelata.
Jadi, saya harap itu dapat dipertimbangkan sebaik-baiknya dan mohon menyokong. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Jerlun.

Seterusnya saya menjemput Yang Berhormat Hang Tuah Jaya, lima minit.
