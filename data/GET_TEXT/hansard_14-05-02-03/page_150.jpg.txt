DR. 20.7.2022 145

Kalau kesalahan-kesalahan seperti membunuh, kesalahan 39B yang melibatkan
hukuman gantung sampai mati, pihak polis boleh menyiasat dalam masa sehari dua, 24 jam
boleh dibawa ke hadapan Majistret.

Seorang Ahli: Ya.

Tuan Sanisvara Nethaji Rayer a/l Rajaji [Jelutong]: Kesalahan-kesalahan
jenayah terancang di bawah seksyen 130V hanya membawa hukuman dari lima tahun
hingga 20 tahun sahaja. Kenapakah perlu 28 hari untuk menyiasat tanpa membawa mereka
ke hadapan seorang Majistret?

Kalau pihak PDRM mempunyai kewibawaan untuk menyiasat, menuduh di
mahkamah, pesalah-pesalah yang terlibat dalam kes bunuh, kes 39B yang melibatkan
hukuman gantung, apakah perlunya menahan seseorang yang dituduh di bawah seksyen
130V melibatkan jenayah terancang yang hanya membawa hukuman lima hingga 20 tahun
untuk ditahan selama 28 hari?

So, tolonglah Menteri. Saya dengan segala hormatnya memohon jangan datang ke
Dewan ini dan sandiwara kononnya undang-undang ini diperlukan untuk membanteras
jenayah, menjaga keselamatan dan sebagainya. Kerana, seperti yang dikatakan oleh Yang
Berhormat Puchong, kelalaian kementerian, Ahli-ahli Parlimen di sebelah sana yang
menyebabkan undang-undang ini terbatal.

Akan tetapi, saya di sini bersama-sama dengan Ahli-ahli Parlimen di pihak
pembangkang mementingkan hak seseorang yang dijamin di bawah Perlembagaan
Persekutuan. Saya yakin bahawa undang-undang yang ada sekarang, seksyen 117 Kanun
Acara Jenayah sudah pun mencukupi untuk memberikan cukup kuasa kepada pihak polis
untuk menyiasat sesuatu kesalahan.

Tuan Khalid bin Abd Samad [Shah Alam]: Yang Berhormat Jelutong. Adakah
digunakan SOSMA kerana tidak ada bukti, maka hendak ditahan selama 28 hari untuk
hendak dapatkan bukti? Apakah pandangan Yang Berhormat Jelutong?

1820

Tuan Sanisvara Nethaji Rayer a/l Rajaji [Jelutong]: Untuk makluman, itu saya
tidak dapat memberi sebarang penjelasan. Kita serah kepada Yang Berhormat Menteri,
tetapi saya yakin sebagai seorang peguam bahawa undang-undang yang ada sekarang
sudah pun mencukupi di bawah seksyen 117 untuk menyiasat.

Pihak polis boleh menyiasat daripada mula hingga sekarang, semua kesalahan
jenayah yang serius boleh disiasat oleh PDRM di bawah seksyen 117. Apabila seseorang
itu didapati mempunyai cukup keterangan, beliau boleh dihadapkan ke mahkamah. Akan
tetapi, kita mempunyai jaminan di bawah seksyen 117.

Sekiranya seseorang Majistret mendapati bahawa seseorang yang ditahan itu telah
dipukul, telah dianiayai oleh pihak polis, maka ada ruang dan peluang untuk beliau
membuat aduan kepada pihak Majistret, dan Majistret boleh mengarahkan supaya langkah-
langkah diambil supaya beliau diberi rawatan dan menjamin supaya beliau tidak menjadi

mangsa dipukul dan dibelasah.
