DR. 20.7.2022 74

2.50 ptg.

Datuk Seri Haji Ahmad bin Haji Maslan [Pontian]: Terima kasih atas peluang
yang diberikan. Saya juga ingin memberikan pandangan-pandangan mengenai Rang
Undang-undang Anti Gangguan Seksual (AGS). Penubuhan Tribunal AGS, fungsinya tetapi
apa yang saya ingin nyatakan di sini ialah, apa punca kejadian kes gangguan seksual.
Maka punca-puncanya itu perlulah ditangani.

Laporan PDRM yang ada di tangan saya, kes tahun 2018 hingga Ogos 2021,
terdapat 11,914 kes. Banyak itu, Tuan Yang di-Pertua. Dan 90 peratus pemangsa
merupakan mereka yang dikenali oleh mangsa. Ini satu perkara, data yang ingin saya
kongsi.

Terdapat juga kes gangguan seksual terhadap lelaki. Sebagaimana yang disebut
oleh Yang Berhormat Hang Tuah Jaya tadi, adakah melibatkan lelaki? Tentunya lah rang
undang-undang ini juga melibatkan lelaki.

Dalam fasal 25 RUU ini, KSU Kementerian menjadi pentadbir AGS untuk berfungsi.
Tadi Yang Berhormat Pengerang menyebut, beliau tidak bersetuju jika hanya seorang KSU.
Beliau mencadangkan sebuah Jawatankuasa untuk menjadi pentadbir AGS agar berfungsi,
dan saya ingin juga mendapatkan penjelasan daripada Yang Berhormat Menteri mengenai
sebuah Jawatankuasa untuk menggantikan KSU sebagai pentadbir supaya tidak ada salah
guna kuasa.

Yang saya ingin tanyakan tentang pentadbir ini ialah fungsinya daripada segi
pencegahan dan kesedaran. Maka saya ingin data-data diberikan oleh kementerian, apa
program-program yang telah dibuat sebab kes gangguan seksual ini bukan baharu, ia satu
perkara yang lama. Berapa ramai rakyat yang telah terlibat dikenal pasti yang telah
mendapat program-program yang berkaitan? Yang ketiga, jumlah peruntukan yang
diberikan- jumlah peruntukan yang perlu, berapa yang sudah dibelanjakan? Yang keempat,
adakah perancangan masa hadapan bagi pencegahan dan beri kesedaran tentang
gangguan seksual; serta yang kelima, adakah saluran-saluran pendidikan dan maklumat
yang digunakan itu melibatkan media sosial.

Jadi, pandangan saya yang utama di sini ialah usaha-usaha secara proaktif perlu
dibuat melalui pendidikan secara formal ataupun tidak formal, melalui pendidikan daripada
tadika, sekolah rendah, sekolah menengah, institusi kKemahiran, universiti, tempat kerja.
Setakat mana ia telah dilakukan supaya root cause ataupun punca utama akar umbi yang
menyebabkan gangguan seksual itu wujud.

Sejak Ogos 1999, telah ada kod amalan untuk mencegah dan membasmi
gangguan seksual di tempat kerja. Sebelum ini, langkah perundangan seperti Undang-
undang Buruh dan Peraturan Pegawai Awam (Kelakuan dan Tatatertib) 1993 (Pindaan)
2002 pada tahun 2018, sebagai contoh JPA telah mengeluarkan Garis Panduan
Pengendalian Kes Gangguan Seksual di Tempat Kerja. Kementerian Sumber Manusia pada
tahun 1999 telah melancarkan kod amalan itu. Kemudian saya juga ingin mengetahui,

setakat mana keberkesanan kod yang berkaitan.
