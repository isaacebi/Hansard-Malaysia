DR. 20.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Rabu, 20 Julai 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Tuan Yang di-Pertua: Assalamualaikum warahmatullahi wabarakatuh, salam
sejahtera dan selamat pagi. Kita mulakan dengan saya menjemput Yang Berhormat
Jerantut, silakan.

Dato’ Haji Ahmad Nazlan bin Idris [Jerantut]: Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua memberikan saya
untuk mengemukakan soalan. Izinkan saya untuk menyampaikan serangkap pantun.

Ayam di kepuk mati kelaparan,
Setelah sepurnama baharu perasan,
Yang Berhormat Menteri MAFI dari Beluran,
Soalan satu Jerantut pohon penjelasan.

1. Dato’ Haji Ahmad Nazlan bin Idris [Jerantut] minta Menteri Pertanian dan Industri
Makanan menyatakan cabaran yang dihadapi oleh sektor agromakanan untuk memastikan
rantaian bekalan makanan negara kekal stabil dan lancar.

Menteri Pertanian dan Industri Makanan [Datuk Seri Dr. Ronald Kiandee]: Ya,
saya akan menjawab soalan nombor satu yang dikemukakan oleh Yang Berhormat
Jerantut. Untuk makluman Ahli Yang Berhormat, sektor agromakanan negara berhadapan
dengan pelbagai risiko dan cabaran di peringkat global mahupun domestik. Malah,
kesannya semakin dirasai sekarang.

Isu penularan pandemik COVID-19, dasar-dasar perlindungan yang diamalkan oleh
beberapa buah negara serta konflik geopolitik dunia seperti krisis Ukraine-Russia telah
memberi kesan terhadap rantaian bekalan makanan dunia dan Malaysia tidak terkecuali
daripada menerima tempiasnya. Selain itu, peningkatan inflasi turut memberi kesan
terhadap kitaran pengeluaran bahan makanan disebabkan oleh kenaikan harga makanan,
termasuk input pertanian, baja, racun, selain kenaikan kos logistik, pasca pandemik COVID-
19.

Di samping itu, isu kekurangan sumber asli seperti kawasan tanah yang terhad dan
semakin berkurangan merupakan antara cabaran yang dihadapi selain daripada perubahan

iklim global. Perubahan iklim meningkatkan risiko kejadian bencana alam seperti banjir,
