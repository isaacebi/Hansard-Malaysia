DR. 20.7.2022 60

kepada mereka yang dituduh dan dihukum. Berbeza dengan kesalahan melibatkan
gangguan seksual, kesan selepas hukuman bukan sahaja dirasai oleh pemangsa atau
pelaku tetapi turut menjejaskan mangsa ataupun individu yang mengalami gangguan
seksual sama ada dari sudut maruah, reputasi dan juga sebagainya...

Tuan Sim Chee Keong [Bukit Mertajam]: Yang Berhormat Kota Samarahan,
adakah Yang Berhormat setuju dengan kenyataan yang dibuat oleh Yang Berhormat Pasir
Salak tadi?

Datuk Hajah Rubiah binti Haji Wang [Kota Samarahan]: ...Mangsa mungkin
sudah hilang punca pendapatan berikutan trauma untuk bekerja, dipandang serong oleh
rakan sekerja dan menjadi bahan bualan di tempat kerja sehingga terpaksa berhenti kerja
dan mencari pekerjaan di tempat baharu...

Puan Kasthuriraani a/p Patto [Batu Kawan]: [Berucap serentak ketika YB Kota
Samarahan berucap] Shame all of you all. You support him. Shame on you all. Call yourself
Ministers and Deputy Ministers. Shame on you all.

Datuk Hajah Rubiah binti Haji Wang [Kota Samarahan]: Justeru itu, Rang
Undang-undang Antigangguan Seksual 2021 ini mustahak dalam menyediakan keadilan
kepada mangsa gangguan seksual untuk mendapatkan pampasan, ganti rugi dan tebus rugi
atas kemusnahan yang berlaku akibat gangguan seksual berkenaan.

Dalam soal ini, saya ingin memohon penjelasan daripada pihak kementerian
mengenai mekanisme pemberian award kepada mangsa setelah Tribunal yang ditubuhkan
nanti membuat keputusan, dan jumlah minimum award berkenaan kerana perkara ini tidak
dinyatakan dengan jelas dalam penyata rang undang-undang ini.

Perkara ini penting untuk diperjelaskan kerana individu-individu yang melakukan
gangguan seksual ini perlu diberikan amaran bahawa hukuman yang diberikan tidak terlalu
ringan dan perlu berfikir panjang sebelum meneruskan niat keji masing-masing.

Puan Kasthuriraani a/p Patto [Batu Kawan]: Contoh terbaik di dalam Dewan.
Hukuman yang terlalu ringan.

Tuan Mordi anak Bimol [Mas Gading]: [Bangun]

Datuk Hajah Rubiah binti Haji Wang [Kota Samarahan]: Tuan Yang di-Pertua,
seperti yang dinyatakan tadi, kerajaan masih belum mempunyai satu peruntukan
perundangan khusus untuk menangani isu gangguan seksual kerana kebanyakan daripada
peruntukan perundangan berkenaan bersifat umum.

Misalannya, peruntukan dalam Kanun Keseksaan, lebih spesifiknya seperti seksyen
293 berkaitan jualan bahan lucah kepada orang muda, seksyen 294 berkaitan dengan
nyanyian lucah, seksyen 377D melanggar kesopanan dan seksyen 509- kesalahan
mengaibkan kehormatan seseorang. Standard pembuktian untuk kesalahan yang
dinyatakan adalah sangat sukar dan tahap pembuktian yang paling tinggi iaitu harus
melampaui keraguan yang munasabah...

Puan Hannah Yeoh [Segambut]: Tuan Yang di-Pertua, saya minta pencelahan

Tuan Yang di-Pertua. Yang Berhormat Kota Samarahan, boleh berhenti sekejap tak?
