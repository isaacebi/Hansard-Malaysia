DR. 20.7.2022 72

2.44 ptg.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Assalamualaikum warahmatullahi wabarakatuh. Terima kasih Tuan Yang di-Pertua.
Hang Tuah Jaya ingin merakamkan rasa malu hari ini kerana dalam kita membahaskan
Rang Undang-undang Anti Gangguan Seksual 2021, kita ada watak-watak seperti Yang
Berhormat Pasir Salak yang meletakkan Ahli-ahli Parlimen dalam keadaan defensif.

Saya ingin cadangkan kepada Yang Berhormat Timbalan Menteri yang hadir hari ini
untuk mencadangkan kepada Jawatankuasa Dewan agar Peraturan Mesyuarat kita dipinda
untuk memasukkan perkataan-perkataan yang boleh menyebabkan berlakunya gangguan
seksual ini dan Tuan Yang di-Pertua, dia tidak boleh ada cara lain kecuali buat keputusan
berdasarkan peraturan itu.

Timbalan Yang di-Pertua [Dato’ Mohd Rashid Hasnon]: Baik.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Sekarang ini saya tengok Tuan Yang di-Pertua pun serba salah juga. Hendak buang
kah tak nak buang. Hendak buang- ini Yang Berhormat Pasir Salak, orang lama, bekas
calon duta... [Ketawa]

Baik. Tuan Yang di-Pertua, saya tidak bercadang untuk panjangkan perkara ini
tetapi itulah permintaan saya kepada Yang Berhormat Timbalan Menteri kerana beliau hadir
dalam Dewan ini.

Kedua, dalam kes Mahkamah Persekutuan, Mohd Riduan Abdul Razak versus
Asmah Haji Mad Nor pada tahun 2016, Mahkamah Persekutuan pada ketika itu telah pun
meletakkan atau telah pun membuat keputusan bahawa gangguan seksual ini terpakai
kepada kedua-dua jantina, lelaki dan wanita. Sefaham saya dalam kes ini, gangguan
seksual lelaki kepada lelaki pun dianggap gangguan seksual juga. Lelaki dan wanita pun
dianggap gangguan seksual juga.

Jadi, saya ingin tanya untuk kepastian dan jawapan daripada kementerian apakah
undang-undang ini terpakai dalam konteks itu- rang undang-undang ini. Kalau ada lelaki
mengurat lelaki. Maksudnya mengganggu seksual, adakah terpakai? Ini kerana kita tahu
dalam politik Malaysia ini kadang-kadang berlaku walaupun tidak ada tindakan. Ini penting
kerana dalam- maaf mungkin saya baca tidak nampak definition-nya tetapi kalau ada
definisi yang jelas dalam undang-undang ini harus dizahirkan kerana ini penting untuk
panduan rakyat apabila undang-undang ini dikuatkuasakan.

Perkara yang seterusnya Tuan Yang di-Pertua ialah tentang perlindungan kepada
pembuat aduan untuk mengelakkan apa-apa jua diskriminasi di tempat kerja sebelum
tribunal membuat apa-apa keputusan. Apakah di sana terdapat satu kerjasama antara
kementerian Yang Berhormat dengan kementerian pekerja ataupun sumber manusia dalam
usaha kita untuk melihat mana-mana /acuna ataupun loophole, dengan izin, makna
kelompangan yang boleh kita tambah baik dengan wujudnya rang undang-undang ini dan
juga Akta Kerja dan mereka yang membuat aduan itu, dia tidak akan ada berlaku

diskriminasi terhadap si pengadu dalam hal yang berkaitan tentang gangguan seksual ini.
