DR. 20.7.2022 160

Tuan Syed Ibrahim bin Syed Noh [Ledang]: Kita ada banyak undang-undang
yang lain, ada perundangan yang lain yang kita boleh gunakan seperti Akta Kawalan
Bekalan, Akta Kesalahan Kecil, Akta Imigresen. Macam-macam cara undang-undang yang
boleh digunakan. Akan tetapi yang curi berbilion-bilion ringgit untuk kesenangan poket
kawan-kawan sendiri, yang ini tidak pula disebut boleh dikenakan SOSMA, walaupun saya
memang tidak setuju untuk digunakan SOSMA. Akan tetapi itu menggambarkan bahawa
kita memberi satu persepsi yang salah kepada masyarakat, kepada rakyat.

Ahli-ahli Yang Berhormat, pada Mac tahun ini juga- tadi rakan saya daripada Yang
Berhormat Hang Tuah Jaya sebutkan bahawa, Ketua Polis Negara sendiri telah menyebut
dalam kenyataan beliau- PDRM sedia akur dengan penolakan penggunaan subseksyen
4(5) SOSMA, dan menggunakan akta dan peruntukan sedia ada yang lain untuk kesalahan
di bawah akta ini. Maksudnya boleh.

Boleh, dan kita ada mengadakan, kita ada subseksyen ini- sunset clause ini, kerana
kita percaya dan yakin dalam tempoh lima tahun itu bahawa pihak kerajaan, pihak polis
akan mengangkat lagi, akan meningkatkan keprofesionalan mereka itu untuk memastikan
siasatan dapat dilakukan dengan bernas, dengan berkesan dalam tempoh masa yang
wajar.

Jadi, kalau kita lihat daripada segi tempoh masa, ya saya faham penetapan
subseksyen ini digunakan untuk membantu siasatan pihak polis, untuk mengelakkan orang
dalam siasatan melarikan diri dan untuk memastikan chain of evidence, dengan izin, itu
tidak diganggu. Saya faham betul, dan telah disebutkan. Kita pun dengar taklimat semalam
ia digunakan kepada jenayah terancang geng Chandran, geng Niki dan sebagainya. Akan
tetapi itu sebab-sebab teknikal...

Tuan Khalid bin Abd Samad [Shah Alam]: [Bangun]

Tuan Syed Ibrahim bin Syed Noh [Ledang]: ...Saya percaya cuma sebenarnya
kita masih ada kaedah jalan lain untuk kita menguruskan sebab-sebab tanpa menggunakan
mekanisme tempoh penahanan tanpa bicara dalam tempoh 28 hari.

Yang Berhormat Shah Alam, hendak cakap?

Tuan Khalid bin Abd Samad [Shah Alam]: Kalau boleh diizinkan.

Tuan Syed Ibrahim bin Syed Noh [Ledang]: Sila, sila.

Tuan Khalid bin Abd Samad [Shah Alam]: Terima kasih. Pihak sebelah sana dia
bangga bahawa SOSMA ini tidak akan digunakan terhadap orang politik. Dia tidak faham
bahawa, kita mempersoalkan dari sudut prinsip keadilan. Sama ada orang politik kah,
bukan politik, petani, orang biasa kah, soal tahan tanpa bicara ditolak. Ini prinsipnya.

Saya hendak tegur tadi, bila tidak boleh hujah dia bawa “monyet”, dia bawa hujah
tidak ada agamalah. Jawablah hujah. Kita tengah berhujah. Lawan hujah dengan hujah...

Seorang Ahli: Betul.

Tuan Khalid bin Abd Samad [Shah Alam]: ...Bukan dengan branding, branding,
labeling, labeling. So, mereka sebelah sana tidak faham. Mereka fikir, bila kita kata- jaminan
tidak ada digunakan untuk ahli politik maka it’s okay. No! It’s not okay. Apakah pandangan?
