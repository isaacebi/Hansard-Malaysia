DR. 20.7.2022 100

Tuan Yang di-Pertua, saya sekali lagi merakamkan penghargaan atas segala
sokongan serta cadangan Yang Berhormat Segambut terhadap rang undang-undang ini.
Saya beri jaminan bahawa kementerian akan berjalan seiring dan berganding bahu dengan
semua pihak dalam pelaksanaan rang undang-undang ini.

Saya ingin menarik perhatian Dewan yang mulia ini, bahawa terhasilnya blue bill
rang undang-undang ini, adalah hasil kerjasama dan komitmen semua pihak. Bukan hanya
satu pihak sahaja, semua pihak dalam membantu menghasilkan blue bill ini. Justeru
kerjasama yang telah terjalin tidak akan terhenti di sini sahaja. Saya beri jaminan bahawa
usaha-usaha advokasi pengoperasian dan penggubalan peraturan tribunal serta garis
panduan akan mempertimbangkan pandangan dan input dari semua pihak yang
berkepentingan. Kementerian juga akan bekerjasama bersama organisasi dan
menggunakan media massa untuk mengadakan siri jelajah berkaitan Rang Undang-undang
AGS.

Melalui siri jelajah ini, diharap kita akan mendapat maklum balas daripada
masyarakat umum berkaitan kandungan, garis panduan dan peraturan yang akan
dibangunkan supaya masyarakat umum cakna mengenainya. Yang lebih penting apabila
kita luluskan rang undang-undang ini bukan untuk menghukum, tapi kita hendak berikan
lebih kesedaran dan pendidikan ini dapat disampaikan kepada semua lapisan masyarakat.
Kerajaan juga akan meningkatkan sesi libat urus bersama agensi-agensi kerajaan termasuk
Polis Diraja Malaysia, Kementerian Pendidikan, Kementerian Kesihatan dan lain-lain agensi
supaya bersama-sama merealisasikan aspirasi rang undang-undang ini.

Untuk makluman Yang Berhormat Segambut, kementerian memang bercadang
menubuhkan suatu Jawatankuasa Pemantauan dan Penilaian Khas yang akan diwakili oleh
wakil-wakil daripada pertubuhan bukan kerajaan, ahli-ahli akademik dan agensi kerajaan.
Jawatankuasa ini akan memantau keberkesanan pelaksanaan rang undang-undang ini dari
semasa ke semasa dan melaporkannya dalam satu platform yang akan dikenal pasti kelak.

Saya juga menyambut baik cadangan supaya kementerian memperkenalkan satu
pelan tindakan yang komprehensif untuk pengoperasian tribunal dan menginstitusikan
peraturan yang dibangunkan sebagai langkah meningkatkan kesedaran umum mengenai
gangguan seksual di samping memastikan amalan tabir urus yang baik.

Untuk makluman Yang Berhormat, kementerian telah menyediakan draf pelan
tindakan untuk pelaksanaan rang undang-undang ini. Terima kasih juga atas saranan Yang
Berhormat supaya kementerian memastikan lantikan anggota tribunal di bawah fasal 4(1)(c)
mempunyai kredibiliti dan berpengalaman dalam mengendalikan kes berkaitan gangguan
seksual. Saya ingin memberi jaminan di sini bahawa anggota yang akan dilantik adalah di
kalangan orang yang mempunyai pengetahuan atau pengalaman praktikal dalam perkara
yang berhubungan dengan gangguan seksual. Ini termasuklah daripada kalangan pegawai
polis, kaunselor, pegawai kesihatan, NGO dan ahli akademik.

Fasal 25 rang undang-undang menjelaskan tugas serta kuasa_pentadbir
antigangguan seksual yang merangkumi pembangunan dasar atau mengeluarkan garis

panduan yang berhubungan dengan pencegahan atau kesedaran tentang gangguan
