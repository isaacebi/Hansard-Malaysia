DR. 20.7.2022 7

Jadi, berkaitan dengan cuti ini, sebagaimana yang sedia maklum, ia adalah di
bawah bidang kuasa Jabatan Perkhidmatan Awam, Kementerian Sumber Manusia, dan
juga bergantung kepada agensi-agensi yang memerlukan—pemegang taruh yang terlibat.
Jadi, saya mengharapkan insya-Allah, selepas kajian ini dibuat, insya-Allah kita akan
bentangkan kepada kerajaan untuk tindakan seterusnya. Itulah jawapan saya, terima kasih.

Tuan Yang di-Pertua: Terima kasih. Kemudian, sebelah sini, Pasir Mas ya.

Tuan Ahmad Fadhli bin Shaari [Pasir Mas]: Terima kasih Tuan Yang di-Pertua.
Saya menyambut baik jawapan yang telah diberikan oleh Timbalan Menteri di mana,
menstrual leave ini telah diperkenalkan di beberapa buah negara, terutamanya di Jepun
semenjak 70 tahun dan juga di Korea Selatan di mana yang tidak mengambil cuti ini,
mereka diberikan bayaran tambahan.

Jadi, soalan saya ialah, apakah dalam masa yang sama Kementerian
Pembangunan Wanita, Keluarga dan Masyarakat pandangannya_ turut untuk
mempertimbangkan, apa yang disebut sebagai cuti ihdad iaitu cuti untuk wanita yang
kematian suami, yang pada hari ini cuma sekitar tiga hari ke seminggu. Di Kelantan, sudah
diperkenalkan sehingga sebulan iaitu 27 hari tambahan, yang sepatutnya dalam Islam,
empat bulan untuk wanita yang kematian suami. Terima kasih.

Dato’ Hajah Siti Zailah binti Mohd Yusoff: Terima kasih Yang Berhormat Pasir
Mas di atas soalan yang dikemukakan. Memang benar, di Jepun sejak tahun 1947 telah
diperkenalkan dasar cuti berkaitan dengan haid ini. Akan tetapi makluman dan kajian kita
mendapati ramai yang tidak mohon terutama kerana mereka malu dan ada dalam kalangan
mereka yang tidak mahu dianggap tidak produktif. Kita lihat juga di beberapa buah negara
lain termasuk di Indonesia dan Korea Selatan. Jadi, bagi saya, perkara ini baik sekiranya
apabila kajian didapati keperluan itu dalam negara kita.

Saya sangat setuju sekiranya apabila hasil siap kajian, kita kemukakan pada
kerajaan, sekiranya perkara ini ada kepentingan dalam negara kita. Maknanya kita akan
cadangkan kepada kerajaan bagaimana untuk melihat ke depan. Berkaitan dengan cuti
ihdad itu, saya mengucapkan tahniah kepada Kerajaan Negeri Kelantan yang telah
memberikan cuti gaji penuh sebulan kepada isteri yang kematian suami.

Bagi kerajaan kita insya-Allah, setakat ini sebagaimana pengumuman sebelum ini
oleh Yang Amat Berhormat Perdana Menteri untuk memberikan ruang kepada mereka yang
kematian suami dengan satu insentif yang tertentu, terutama yang masih baru kematian
suami. Terima kasih.

Tuan Yang di-Pertua: Terima kasih. Ya, Yang Berhormat Kluang.

Puan Wong Shu Qi [Kluang]: Terima kasih Tuan Yang di-Pertua. Jadi, kita fahami
sebenarnya kemiskinan haid ini bukan masalah yang baru berlaku. Sebenarnya, sudah
berlaku sekurang-kurangnya satu ke dua tahun sudah semenjak PKP bermula. Jadi, pada
tahun yang lepas, sebenarnya Kementerian Kewangan pun sudah bentangkan bajet dan
memperuntukkan RM10 juta untuk bantu keluarga B40 dalam membeli kit asas kebersihan.

Jadi, saya minta Timbalan Menteri, nyatakan jumlah permohonan yang telah

diterima dan diluluskan oleh Lembaga Penduduk dan Pembangunan Keluarga Malaysia
