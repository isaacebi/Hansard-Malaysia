DR. 20.7.2022 104

Berkenaan persoalan Yang Berhormat Hulu Langat, RUU AGS ini adalah terpakai
kepada mana-mana pihak dan tetap memberi perlindungan kepada sesiapa yang diganggu
secara seksual tanpa mendiskriminasi sesiapa jua. Perkara ini adalah merujuk kepada fasal
7 RUU AGS yang menyatakan Tribunal AGS mempunyai bidang kuasa untuk mendengar
apa-apa aduan gangguan seksual yang dibuat oleh mana-mana orang.

Tuan Yang di-Pertua, seterusnya saya ingin memberi penjelasan bagi saranan
Yang Berhormat Sik yang mana salah satunya menyentuh tanggungjawab organisasi bagi
mencegah gangguan seksual. Untuk makluman Yang Berhormat, elemen pencegahan
akan dibangunkan menerusi dasar atau garis panduan berhubung pencegahan atau
kesedaran mengenai gangguan seksual di bawah kuasa pentadbir seperti yang dinyatakan
di fasal 25.

01620

Di dalam fasal 25, kementerian turut menyatakan mengenai fungsi Pentadbir untuk
menggalakkan apa-apa aktiviti termasuklah mempamerkan notis yang berhubung dengan
pencegahan atau kesedaran tentang gangguan seksual.

Di samping itu, menerusi pindaan Akta Kerja 1955 [Akta 265] yang telah diluluskan
pada Mac 2022, terdapat penambahbaikan yang bakal dilaksanakan turut memasukkan
seksyen baharu 81H yang menyatakan majikan perlu mempamerkan notis kesedaran
tentang gangguan seksual.

Selain itu, pindaan ini juga dibuat terhadap seksyen 81F dengan meningkatkan
jumlah maksimum denda yang dikenakan kepada majikan atas kegagalan menguruskan
aduan gangguan seksual daripada RM10,000 kepada RM50,000. Oleh itu, KPWKM akan
bekerjasama dengan Kementerian Sumber Manusia bagi meningkatkan kesedaran
gangguan seksual di tempat kerja.

Berkenaan dengan cadangan Yang Berhormat untuk meluaskan definisi ‘gangguan
seksual’ supaya turut memasukkan elemen persekitaran. Takrifan yang digunakan di dalam
RUU AGS ini telah diseragamkan dengan definisi yang digunakan di bawah Akta Kerja
1955. Sekiranya takrifan gangguan seksual ini diperluaskan sehingga over defined dengan
izin dikhuatiri akan menyebabkan penyalahgunaan serta menyukarkan pelaksanaan rang
undang-undang kelak.

Seperti mana yang dinyatakan di bawah peruntukan fasal 2, RUU AGS, definisi
‘gangguan seksual’ merangkumkan tiga elemen penting dan komprehensif iaitu apa-apa
kelakuan yang tidak diingini yang bersifat seksual dan dalam apa-apa bentuk sama ada
secara lisan, bukan lisan, visual isyarat atau fizikal yang ditujukan kepada seseorang yang
secara munasabahnya menyinggung atau menghina atau merupakan suatu ancaman
kepada kesejahteraannya.

Yang Berhormat Sik turut menyentuh berkenaan keperluan fasal khusus
penganiayaan dalam RUU AGS. Elemen penganiayaan melibatkan skop yang sangat luas
dan di luar skop bidang RUU AGS ini yang mana bidang kuasa tribunal adalah spesifik

untuk mendengar dan menentukan aduan gangguan seksual.
