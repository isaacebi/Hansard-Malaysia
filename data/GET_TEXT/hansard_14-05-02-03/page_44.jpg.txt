DR. 20.7.2022 39

RANG UNDANG-UNDANG
RANG UNDANG-UNDANG ANTIGANGGUAN SEKSUAL 2021
Bacaan Kali Yang Kedua dan Ketiga

Aturan Urusan Mesyuarat dibaca bagi menyambung semula perbahasan yang
ditangguhkan atas masalah, “Bahawa Rang Undang-undang ini dibacakan kali yang kedua
sekarang”. [19 Julai 2022]

Timbalan Yang di-Pertua [Dato' Mohd Rashid Hasnon]: Ahli Yang Berhormat,
sebelum kita meneruskan perbahasan, ada pemakluman mengenai dengan perbahasan ini.
Yang di-Pertua Dewan Rakyat telah menerima permohonan daripada Yang Berhormat
Menteri Pembangunan Wanita, Keluarga dan Masyarakat untuk meminda beberapa fasal
dalam peringkat Jawatankuasa bagi Rang Undang-undang Antigangguan Seksual 2021.
Yang di-Pertua Dewan Rakyat membenarkan pindaan ini dikemukakan di bawah Peraturan
Mesyuarat 57(2).

Susulan daripada itu, kertas pindaan dalam Jawatankuasa yang terkini iaitu yang
berwarna merah jambu telah diedarkan kepada semua Ahli Yang Berhormat pada hari ini
Rabu, 20 Julai 2022.

Untuk maklumat Ahli Yang Berhormat, Yang Berhormat Menteri Pembangunan
Wanita, Keluarga dan Masyarakat telah memaklumkan bahawa pindaan dalam
Jawatankuasa bagi rang undang-undang ini telah diedarkan pada Selasa, semalam iaitu
kertas berwarna putih telah ditarik balik. Jadi gunakan yang berwarna merah jambu. Sekian,
terima kasih.

Ahli Yang Berhormat, untuk perbahasan pada pagi ini, kita akan memulakannya
dengan menjemput Yang Berhormat Pengerang 20 minit bagi pihak kerajaan, kemudian
diikuti oleh Yang Berhormat Hang Tuah Jaya, Yang Berhormat Beaufort, Yang Berhormat
Lanang, Yang Berhormat Kota Samarahan, Yang Berhormat Jerlun, Yang Berhormat
Padang Rengas, Yang Berhormat Kuala Selangor.

Saya mulakan dengan menjemput Yang Berhormat Pengerang.

12.04 tgh.

Dato’ Sri Azalina Othman Said [Pengerang]: Terima kasih Tuan Yang di-Pertua.
Terima kasih pada Yang Berhormat Menteri dan Timbalan Menteri yang dua-duanya berada
dalam Dewan pada hari yang mulia ini. Pertama sekali saya ingin mengucapkan tahniah
pada kerajaan kerana rakyat menunggu akta ini sejak pada tahun 2011. Punyalah lama
hendak keluarkan undang-undang gangguan seksual ya. Jadi, sekarang ini kita tengok
dengan adanya akta ini, secara tidak langsung menunjukkan bahawa kerajaan mempunyai
zero tolerance dengan izin kepada sifat gangguan seksual dalam negara kita.

Itu sebabnya saya juga mengucapkan tahniah kepada kerajaan kerana
mewujudkan satu definisi yang agak luas iaitu lisan, bukan lisan, visual, isyarat fizikal di
mana yang berluasan pada hari ini. Saya juga ingin mengambil kesempatan mengucapkan

terima kasih kepada semua NGO-NGO yang terlibat membantu kerajaan secara langsung
