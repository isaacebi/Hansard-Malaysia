DR. 20.7.2022 128
USUL MENTERI DALAM NEGERI

MEMBATALKAN KEPUTUSAN MAJLIS MESYUARAT
DI BAWAH P.M. 36(3)

Tuan Yang di-Pertua: Yang Berhormat semua, sebelum Yang Berhormat Menteri
membentangkan Usul beliau, izinkan saya memberi sedikit huraian.

Saya ingin memperingati Yang Berhormat Menteri dan juga Ahli-ahli Yang
Berhormat bahawa usul yang akan dibentangkan ini bukanlah usul primary, bukanlah usul
untuk memanjangkan tempoh kuat kuasa seksyen 4, SOSMA itu tetapi usul ini hanyalah
untuk menimbangkan semula keputusan usul yang sama pada masa yang lepas.

Ini adalah kerana mengikut Peraturan Mesyuarat 36(3), perkara yang telah
diputuskan pada sesi yang sama tidak boleh ditimbangkan semula oleh Dewan ini, kita kena
tunggu sesi yang depan baru boleh ditimbangkan semula. Akan tetapi kalau hendak
ditimbangkan semula perkara yang telah dibuat ketetapan itu, ketetapan tersebut perlu
dibatalkan terlebih dahulu, baru boleh usul yang sama diusulkan pada sesi yang sama.

Jadi saya ingin memperingatkan Yang Berhormat Menteri, dan semua Ahli Yang
Berhormat bahawa pada hari ini Usul yang di hadapan kita sekarang ini bukan untuk
memanjangkan kuat kuasa seksyen 4 itu, ia hanya untuk membatalkan ketetapan yang
telah kita buat. Jadi perbahasan pada hari ini saya harap semua Ahli Yang Berhormat juga
Yang Berhormat Menteri kita bataskan kepada persoalan sama ada hendak dibatalkan
ketetapan yang telah kita buat dan bukannya kepada merit usul primary itu ya.

Saya terpaksa membuat pemasyhuran ini kerana tidak ada precedent lagi di bawah
Peraturan Mesyuarat 36(3), ini kali pertama kita guna Peraturan Mesyuarat 36(3). Saya
ingin menjemput Yang Berhormat Menteri.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
sebelum itu atas penjelasan yang telah diberikan, saya berbalik kepada Peraturan
Mesyuarat 36(3).

Tuan Yang di-Pertua: Ya.

Tuan Sanisvara Nethaji Rayer a/l Rajaji [Jelutong]: Ini peruntukannya. “Adalah
salah pada peraturan mesyuarat jika dicuba menimbangkan semula apa-apa perkara
tertentu yang telah diputuskan oleh Majlis Mesyuarat dalam Penggal Majlis yang ada
sekarang kecuali dengan dikeluarkan Usul bersendiri bagi membatalkan keputusan Majlis
Mesyuarat berkenaan dengan perkara itu”.

Masalah saya ialah Yang Berhormat Menteri mengatakan, kita tidak boleh bahas
isu merit. Saya percaya pertamanya kalau usul ini ingin dibentangkan oleh Yang Berhormat
Menteri, kita sepatutnya dibenarkan untuk membahaskan isu merit kerana dalam perkara ini
kita berbahas tentang kuasa Menteri di bawah akta untuk membenarkan seseorang itu
ditahan selama 28 hari. Itu adalah apa yang dipohon oleh Yang Berhormat Menteri. Maka
kita perlu diberi peluang dan ruang untuk berbahas- kenapakah peruntukan tersebut tidak
boleh dibenarkan?

Tuan Yang di-Pertua: Okey, faham.
