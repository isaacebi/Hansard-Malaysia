DR. 20.7.2022 83

3.24 ptg.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Tuan Yang di-Pertua kerana memberikan saya peluang untuk
sama-sama membahaskan Rang Undang-undang Antigangguan Seksual 2021 ini.

Terlebih dahulu, saya ingin mengucapkan syabas dan tahniah kepada Kementerian
Pembangunan Wanita, Keluarga dan Masyarakat atas pembentangan Rang Undang-
undang Antigangguan Seksual tahun 2021. Alhamdulillah kesemua Ahli Parlimen
nampaknya terlibat menyambut baik dan menyokong Rang Undang-undang Antigangguan
Seksual ini yang merupakan manifestasi penting kerajaan bahawa gangguan seksual kini
diberikan perhatian yang serius menerusi penggubalan undang-undang khusus berhubung
gangguan seksual.

Rang undang-undang ini bukan sahaja meningkatkan kesedaran dalam kalangan
mangsa gangguan seksual mengenai apa yang mereka alami, malah dalam kalangan
pelaku kesalahan ini yang mungkin sudah mempunyai tabiat kebiasaan melakukan
gangguan tersebut. Mungkin selama ini mereka tidak menyedari mereka melakukannya
melalui media sosial, dalam WhatsApp group dan sebagainya, macam-macam yang dibuat
yang kita kadang-kadang terpaksa memberikan peringatan kepada mereka bahawa ini
adalah satu gangguan seksual, terutamanya sekali kepada kaum wanita.

Berdasarkan laporan PDRM, sebanyak 11,914 kes gangguan seksual yang telah
direkodkan dalam tempoh empat tahun sejak 2018 sehingga 2021 dan 90 peratus
pemangsa adalah mereka yang dikenali dengan modus operandinya berperwatakan yang
baik. Jadi, kerana itulah kita kena melihat dengan hati-hati mereka ini yang kononnya
nampak baik itu sebenarnya boleh jadi pemangsa.

Lebih membimbangkan kita jika mangsa gangguan seksual ini tidak melaporkan
kepada pihak yang berkuasa atas sebab rasa takut dan malu kerana dikhuatiri akan
menjejaskan kehidupan mereka. Ini jika tidak ditangani atau mendapatkan bantuan dan
berlaku secara berterusan, akan membawa kepada trauma yang teruk, hatta boleh
membawa kepada permasalahan mental. Akhirnya, mereka bertindak di luar kawalan
dengan mengambil keputusan yang dahsyat seperti membunuh diri dan menjadi gila.

Justeru, pendengaran aduan dengan sistem tribunal yang dibuat secara tertutup
adalah lebih mesra dan mudah bagi mangsa yang terlibat dalam kes gangguan seksual.
Sehubungan dengan itu juga, saya mencadangkan agar kementerian mempelbagaikan
usaha dengan kerjasama pelbagai pihak dalam memberikan kesedaran, dengan izin
awareness programme kepada semua lapisan masyarakat dan peringkat serta diperluaskan
kepada pelajar sekolah berdasarkan rekod sebanyak 79.4 peratus daripada hampir 300
gangguan seksual di institusi pendidikan melibatkan pendidik dan pihak berkuasa sekolah,
menurut kajian yang telah dibuat oleh All Women’s Action Society (AWAM) dan statistik
jenayah seksual ke atas kanak-kanak.

Kaedah awareness yang bakal diambil oleh pihak kementerian, khususnya bagi
memastikan masyarakat memahami fungsi rang undang-undang ini dan dapat

membezakan bidang kuasanya berbanding perundangan jenayah yang lain.
