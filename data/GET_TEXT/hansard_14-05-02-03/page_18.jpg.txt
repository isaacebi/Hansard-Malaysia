DR. 20.7.2022 13

Datuk Dr. Mohd Radzi bin Md. Jidin: Terima kasih Yang Berhormat Jerai.
Pertama sekali, izin saya jelaskan apakah asas pengambilan guru one-off ini.

Pertama sekali, asas pengambilan guru one-off ini seramai 18,702 orang apabila
kita umumkan adalah kita beri keutamaan kepada mereka yang mempunyai ikhtisas. Itu
merupakan keutamaan, maknanya guru-guru yang graduan di universiti yang memang
belajar dalam bidang perguruan ini yang akan diberi keutamaan. Itu daripada awal lagi,
itulah ketetapan yang kita laksanakan.

Namun begitu, berdasarkan pengalaman sebelum ini, terdapat keadaan di mana
ada mata pelajaran tertentu yang mana tidak ada bekalan daripada guru-guru yang
mempunyai ikhtisas ini. Maka, kita terpaksa ambil dan buka kepada mereka yang tidak
mempunyai ikhtisas, yang ini yang kita panggil laluan khusus COS, ya itu dua asasnya.

Dalam konteks penempatan ini, daripada 18,702 orang yang kita umumkan, jumlah
yang ditawarkan seperti yang saya sebut tadi adalah seramai 16,381 orang ataupun 88
peratus. Daripada 88 peratus ini, lantikan tetap adalah seramai 13,770 orang. Ini lantikan
tetap dan juga lantikan COS seramai 2,611 orang.

Daripada lantikan COS ini, ada lantikan COS daripada guru yang ada ikhtisas. Ini
kerana guru-guru ini sewaktu diluluskan, diadakan temu duga, mereka telah mencapai
semua tahap yang diperlukan. Akan tetapi, mereka ini menunggu keputusan daripada senat
universiti untuk mendapat sijil mereka. Jadi, mereka semua sudah lepas kecuali menunggu
formalities senat universiti untuk mendapat sijil mereka.

So, daripada 262 lantikan COS ini adalah daripada yang ada ikhtisas, manakala
2,349 adalah lantikan yang tidak mempunyai ikhtisas. Ada yang kata bahawa kita
mengambil yang ada ikhtisas ini, mengambil kuota yang tidak ada ikhtisas. Tidak ada istilah
kuota di sini. Laluannya dua-dua berbeza. Laluan yang ada ikhtisas ini memang daripada
asal adalah laluan yang ada ikhtisas tetapi apabila mereka masih belum mendapat surat
senat, maka kita ambil mereka melalui COS. Ini laluan yang berbeza. Nama sahaja sama.

Untuk yang COS tadi, 2,349 orang Yang Berhormat, ada yang kata kita hantar
nama kepada JPA lebih ramai. Memang kita hantar nama kepada JPA lebih ramai untuk
mendapat kelonggaran syarat kerana mereka ini tidak ada ikhtisas. Untuk masuk
perkhidmatan pendidikan, kita kena mohon pada JPA untuk kelonggaran syarat supaya
mereka ini boleh dipertimbangkan oleh SPP. Jadi, pada jumlah yang kita hantar itu bukan
bermakna kita hantar, semua SPP akan ambil. Itu untuk kelonggaran syarat. Jadi, bila SPP
hendak pertimbangkan nanti, SPP ada pool of calon untuk dipertimbangkan. Daripada
situlah diambil seramai 2,349 orang.

Jadi, apa yang dikatakan ramai, yang berkata seolah-olah kita tidak melaksanakan
dengan telus, ini saya jelaskan satu proses yang cukup telus dan mengikuti peraturan-
peraturan KPM dan juga apa yang dilaksanakan oleh SPP selaku pihak jawatankuasa
melantik, terima kasih.

Tuan Sabri bin Azit [Jerai]: KPM tidak ada kuota tetapi SPP ada kuota, itu
maksud dia.

Dr. Maszlee bin Malik [Simpang Renggam]: Tuan Yang di-Pertua.
