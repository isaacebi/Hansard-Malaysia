DR. 20.7.2022 24

Datuk Seri Dr. Noraini Ahmad: Terima kasih Yang Berhormat Jelutong. Ini antara
fokus utama di pihak kementerian dalam memastikan mata pelajaran ini diperkenalkan di
universiti-universiti, terutamanya universiti awam tetapi ia merangkumi semua universiti.
Itulah kerana kami telah beberapa kali mengadakan perbincangan bersama SPRM dan
yang terbaru pula, insya-Allah saya sendiri akan berjumpa dengan Ketua Pengarah SPRM
untuk memastikan bahawa cadangan ini dapat kita pastikan juga. Kita juga telah membuat
libat urus juga dan peringkat pilot project akan dilaksanakan di Universiti Kebangsaan
Malaysia, Yang Berhormat. Terima kasih.

Tuan Sanisvara Nethaji Rayer a/l Rajaji [Jelutong]: Syabas Yang Berhormat
Menteri. Terima kasih.

Dr. Maszlee bin Malik [Simpang Renggam]: Tuan Yang di-Pertua, ringkas sahaja.
Ringkas sahaja. Tuan Yang di-Pertua, Simpang Renggam.

Tuan Yang di-Pertua: Dah tiga. Yang Berhormat Kuala Krai, Tuan Abdul Latiff bin
Abdul Rahman, silakan.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua.

Kayu keras pohon meranti,
Hijau daun pohon jati,
Soalan nombor 9 sedang menanti,
Mohon jawapan Yang Berhormat Menteri.

9. Tuan Abdul Latiff bin Abdul Rahman [Kuala Krai] minta Menteri Tenaga dan
Sumber Asli menyatakan apakah langkah kementerian untuk melindungi rakyat bagi
berhadapan dengan krisis tenaga global yang menyebabkan peningkatan kos harga bahan
api.

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum warahmatullahi wabarakatuh, salam sejahtera. Tuan Yang di-Pertua,
terima kasih kepada sahabat saya dari Kuala Krai yang bertanya mengenai bekalan elektrik
negara dan juga cabaran-cabarannya.

Tuan Yang di-Pertua, untuk makluman Ahli Yang Berhormat, di dalam negara kita
ini, pelarasan tarif elektrik dibuat melalui suatu mekanisme yang dipanggil pelepasan kos-
kos tidak seimbang atau dalam bahasa Inggeris dengan izin, imbalance cost past-through
(ICPT). Melalui mekanisme ICPT ini, pelarasan tarif elektrik dalam negara kita disemak
setiap enam bulan dengan mengambil kira kos bahan api dan penjanaan lain bagi tempoh
enam bulan ke belakang.

Dalam hal ini, saya suka menarik perhatian Dewan yang mulia ini bahawa bagi
tempoh Januari sehingga Jun 2022, kos ICPT adalah berjumlah RM7 bilion, yang mana
ianya bersamaan kalau sekiranya kita hendak kenakan surcaj kepada pengguna elektrik
adalah bersamaan RM11.81 per kilowatt jam. Itu surcaj jika sekiranya hendak dilepaskan
kepada semua para pengguna, sebanyak 9 juta akaun dalam negara kita ini bagi tempoh

Julai hingga Disember 2022.
