DR. 20.7.2022 15

Datuk Dr. Mohd Radzi bin Md. Jidin: ...Akan tetapi bekalan mengikut opsyen
yang diperlukan itu tidak ada dalam pasaran, terima kasih.

Tuan Yang di-Pertua: Terima kasih.

Datuk Hajah Rubiah binti Haji Wang [Kota Samarahan]: Tuan Yang di-Pertua
satu lagi Tuan Yang di-Pertua.

Dr. Maszlee bin Malik [Simpang Renggam]: Tuan Yang di-Pertua.

Tuan Yang di-Pertua: Maaf, dalam peraturan...

Datuk Hajah Rubiah binti Haji Wang [Kota Samarahan]: Satu sahaja.

Tuan Yang di-Pertua: ...saya cuma boleh bagi soalan tambahan tiga sahaja. Maaf
ya. Untuk berlaku adil kepada Yang Berhormat Menteri dan kepada soalan penyoal-penyoal

lain. Saya teruskan dengan Yang Berhormat Hulu Rajang, silakan.

5. Datuk Wilson Ugak anak Kumbong [Hulu Rajang] minta Menteri Komunikasi dan
Multimedia menyatakan:
(a) bilangan dan lokasi menara-menara telekomunikasi yang terkini
dan yang baharu akan dibina di kawasan Parlimen Hulu Rajang;
dan
(b) status terkini perlaksanaan inisiatif JENDELA di kawasan

Parlimen Hulu Rajang.

Menteri Komunikasi dan Multimedia [Tan Sri Datuk Seri Panglima Haji Annuar
bin Haji Musa]: Bismillahi Rahmani Rahim, Assalamualaikum warahmatullahi wabarakatuh.

Tuan Yang di-Pertua, izinkan saya menjawab soalan yang dikemukakan oleh Yang
Berhormat Hulu Rajang yang berhubung dengan lokasi dan juga progress kemajuan
pelaksanaan Program JENDELA bersekali dengan persoalan-persoalan yang dibangkitkan
oleh Yang Berhormat Baram yang menyentuh tentang status pelaksanaan JENDELA dan
juga Yang Berhormat Igan, soalan nombor 25 dan soalan nombor 39.

Tuan Yang di-Pertua, pertama saya ingin mengucapkan tahniah kepada Ahli-ahli
Parlimen dari Sarawak yang telah menunjukkan komitmen dan keprihatinan yang tinggi
tentang kemajuan perkhidmatan jalur lebar ataupun internet yang berkualiti bagi negeri
Sarawak.

Saya juga mengucapkan tahniah kepada Kerajaan Negeri Sarawak, antara
kerajaan yang menunjukkan komitmen yang tinggi untuk mempertingkatkan mutu
perkhidmatan jalur lebar di negeri berkenaan melalui pelbagai inisiatif.

Bagi menjawab soalan yang dikemukakan oleh Yang Berhormat, yang pertama
sekali komitmen Kerajaan Pusat untuk memastikan negeri Sarawak mendapat
perkhidmatan internet yang terbaik adalah jelas dan sejumlah peruntukan sebanyak
RM4.09 bilion di bawah JENDELA Fasa 1 telah pun diperuntukkan dan sedang dalam
pelaksanaan.

Perkembangan yang berlaku sehingga suku tahun pertama pada tahun ini adalah
seperti berikut. Bagi seluruh negeri Sarawak, tapak-tapak menara baharu ataupun binaan

menara baharu yang telah siap, 85 dan yang dalam pelaksanaan sebanyak 741.
