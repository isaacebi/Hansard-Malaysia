DR.27.07.2021 1

MALAYSIA
DEWAN RAKYAT
PARLIMEN KEEMPAT BELAS

PENGGAL KETIGA

MESYUARAT KHAS

Selasa, 27 Julai 2021

Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Sri Azalina Othman Said)
mempengerusikan Mesyuarat]

Timbalan Yang di-Pertua [Dato' Sri Azalina Othman Said]: Sebelum saya
jemput Yang Berhormat Menteri, Ahli-ahli Yang Berhormat, saya ingin mengingatkan
kepada Ahli-ahli Yang Berhormat supaya sentiasa memakai pelitup muka (face mask)
semasa berada di dalam Dewan. Pemakaian double face mask adalah sangat digalakkan
memandangkan virus COVID-19 ini boleh merebak dan berjangkit melalui udara dengan
jangkaan masa yang singkat terutamanya varian Delta.

Suka juga untuk saya ingatkan kepada semua Ahli Yang Berhormat untuk
menarik penghadang lut sinar yang dipasang semasa duduk di dalam Dewan bagi
memastikan terdapat jarak pemisah antara Ahli-ahli Yang Berhormat dan tiada kontak
rapat antara Ahli-ahli Yang Berhormat. Akan tetapi, yang mana berbahas rasa hendak
bercakap buka face mask itu, terpulanglah kepada masing-masing ya. Sebelum itu,
silakan Yang Berhormat Puchong.

Menteri Kesihatan [Dato' Seri Dr. Adham bin Baba]: Bismillahir Rahmanir
Rahim.

Timbalan Yang di-Pertua [Dato' Sri Azalina Othman Said]: Sekejap Yang
Berhormat Menteri.

Tuan Gobind Singh Deo [Puchong]: Point of order.

Timbalan Yang di-Pertua [Dato' Sri Azalina Othman Said]: Dia point of order,
sekejap ya.

Tuan Gobind Singh Deo [Puchong]: Terima kasih. Tuan Yang di-Pertua, saya
bangkit di bawah Peraturan Mesyuarat 14 khususnya (1)(g) yang berkaitan dengan apa
yang berlaku semalam di dalam Dewan yang mulia ini.

Tuan Yang di-Pertua, semalam kita dengar ada kenyataan dibuat oleh Yang
Berhormat Menteri Undang-undang bahawa Kabinet telah pun membuat satu keputusan
pada 21 Julai 2021 untuk membatalkan Ordinan-ordinan Darurat seperti mana kita
dengar semalam disenaraikan.

Tuan Yang di-Pertua, saya ingin membawa perhatian Tuan Yang di-Pertua
kepada peruntukan Artikel 150(3) Perlembagaan Persekutuan dan saya ingin baca
peruntukan di situ mengenai satu perkara yang sangat penting Tuan Yang di-Pertua.
Artikel 150(3), minta maaf saya baca Bahasa Inggeris. “A Proclamation of Emergency
and any ordinance promulgated under Clause (2B) shall be laid before both Houses of
Parliament and, if not sooner revoked, shall cease to have effect if resolutions are passed
by both Houses annulling such Proclamation or ordinance, but without prejudice to
anything previously done by virtue thereof or to the power of the Yang di-Pertuan Agong
to issue a new Proclamation under Clause (1) or promulgate any ordinance under Clause
(2B)”.

Jadi perkataan yang material dalam peruntukan ini Tuan Yang di-Pertua adalah
perkataan ‘revoked’, ‘if not sooner revoked’. Jadi soalnya, apakah maksud revoked?
Semalam kita dengar Yang Berhormat Menteri menyatakan bahawa keputusan dibuat
dan dibatalkan oleh Kabinet. Saya ingin membawa perhatian Dewan yang mulia ini
kepada dua kes. Kes yang pertama Tuan Yang di-Pertua adalah kes Teh Cheng Poh v
Public Prosecutor dan ia satu keputusan privy council dalam tahun 1979. The citation is
1979 1 MLJ page 50.
