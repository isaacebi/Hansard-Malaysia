DR.27.07.2021 13

Timbalan Yang di-Pertua [Dato’ Sri Azalina Othman Said]: Berapa lama?
Tuan Khalid bin Abd Samad [Shah Alam]: At least, Tuan Yang di-Pertua...

Timbalan Yang di-Pertua [Dato’ Sri Azalina Othman Said]: Berapa lama,
satu jam kah?

Tuan Khalid bin Abd Samad [Shah Alam]: Apa susah sangat hendak jawab
Yang Berhormat Menteri ini?

Dato’ Seri Dr. Adham bin Baba: Masa 45 minit, 45 minit.
Timbalan Yang di-Pertua [Dato’ Sri Azalina Othman Said]: Selama 45 minit?
Dato’ Seri Dr. Adham bin Baba: Ya.

Timbalan Yang di-Pertua [Dato’ Sri Azalina Othman Said]: Saya diarahkan
oleh Tuan Yang di-Pertua, selepas Yang Berhormat Menteri, Yang Berhormat Ketua
Pembangkang akan...

Seorang Ahli: Yang Berhormat Kuala Selangor.

Timbalan Yang di-Pertua [Dato’ Sri Azalina Othman Said]: Yang Berhormat
Kuala Selangor, tetapi klausa daripada Pembangkang arahan daripada Tuan Yang di-
Pertua ialah masa yang sama Yang Berhormat Menteri ambil. Akan tetapi arahan
kepada Yang Berhormat Port Dickson bukan kepada Yang Berhormat Kuala Selangor.
Okey. Silakan, Yang Berhormat Menteri.

Dato’ Seri Dr. Adham bin Baba: Ya, terima kasih.

Datuk Seri Dr. Haji Dzulkefly bin Ahmad [Kuala Selangor]: Kuala Selangor
pun boleh ya, Tuan Yang di-Pertua.

Timbalan Yang di-Pertua [Dato’ Sri Azalina Othman Said]: Masa 45 minit.

Datuk Seri Dr. Haji Dzulkefly bin Ahmad [Kuala Selangor]: Kuala Selangor,
bagilah 20 minit.

Dato’ Seri Dr. Adham bin Baba: Tuan Yang di-Pertua...

Timbalan Yang di-Pertua [Dato’ Sri Azalina Othman Said]: Tidak apa, biar
Yang Berhormat Menteri, silakan, 45 minit.

Dato’ Seri Dr. Adham bin Baba: Sebelum memulakan sesi penjelasan di
dalam Dewan yang mulia ini, saya ingin menzahirkan penghargaan dan ucapan terima
kasih kepada semua Ahli-ahli Yang Berhormat dan juga terutama kepada petugas
barisan hadapan, semua kementerian, agensi kerajaan, pihak swasta, pertubuhan bukan
kerajaan dan semua rakyat Malaysia yang sentiasa bersatu dalam membendung
penularan COVID-19. Terima kasih kepada semua.

Tuan Yang di-Pertua, dalam usaha membendung penularan COVID-19,
kerajaan khususnya Kementerian Kesihatan Malaysia amat serius dan komited
melaksanakan pelbagai perancangan dan tindakan bagi mengimbangi antara keutamaan
melindungi nyawa rakyat dan keperluan menjamin kelangsungan hidup. Pandemik
COVID-19 ini turut memperlihatkan peri pentingnya kerjasama di semua peringkat jentera
pelaksanaan kerajaan dalam mencegah, mengesan dan menangani pandemik ini.

Setelah lebih setahun pandemik COVID-19 melanda seluruh dunia, sebanyak
194.2 juta kes COVID-19 dengan 4.2 juta kematian direkodkan sehingga kini. Manakala
sehingga 26 Julai iaitu semalam, Malaysia telah merekodkan keseluruhan sebanyak
1,027,954 kes positif dan 8,201 kes kematian. Selain daripada itu, jumlah kumulatif
sembuh pula direkodkan adalah sebanyak 83.1 peratus iaitu 853,913.

Semenjak kes pertama COVID-19 dikesan di Malaysia pada 25 Januari 2020,
Malaysia telah menghadapi tiga gelombang jangkitan COVID-19. Gelombang pertama
25 Januari 2020 hinggalah 15 Februari 2020. Hanya mencatatkan 22 kes COVID-19 dan
tiada kematian. Seterusnya pada gelombang kedua iaitu 27 Februari 2020 hinggalah ‘19
September 2020’ terdapat sebanyak 10,145 kes COVID-19 dengan 130 kes kematian.

Pada masa ini negara kita sedang berdepan dengan gelombang ketiga COVID-
19 yang lebih mencabar lebih-lebih lagi dengan kemunculan beberapa varian baru yang
agresif sekali gus meningkatkan kadar keberjangkitan virus COVID-19. Peningkatan
jangkitan pada gelombang ketiga adalah melalui kes sporadic yang tiada kaitan dengan
kes kluster. Gelombang ketiga yang bermula pada ‘20 September 2020’ dan masih
berterusan hingga sekarang iaitu pada 29 Julai 2021 merekodkan sebanyak 1,017,787
kes positif dan 7,864 kes kematian.
