10 DR.18.11.2021

Selain daripada itu juga, terdapat beberapa kajian telah dijalankan oleh para
akademik yang berkaitan dengan bantuan JKM seperti Kajian Keberkesanan Bantuan
JKM yang dijalankan oleh Universiti Putra Malaysia, Kajian Semula Pendapatan Garis
Kemiskinan (PGK) yang dijalankan oleh Unit Perancang Ekonomi Jabatan Perdana
Menteri termasuk juga Jabatan Perangkaan Malaysia, Kementerian Kesihatan Malaysia
dan sebagainya.

Semasa pembentangan Bajet 2021, kerajaan telah menaikkan kadar bantuan
yang melibatkan skim berkaitan dengan OKU, warga emas, keluarga miskin dan kenaikan
kadar skim bantuan itu ialah seperti bantuan kanak-kanak yang sebelum ini hanya antara
RM100 hingga RM150 seorang kanak-kanak sahaja dan telah dinaikkan kepada
maksimum RM1,000 sebulan untuk satu keluarga yang dapat memanfaatkan kepada
63,184 keluarga miskin dengan melibatkan kos RM206.3 juta dan begitu juga Bantuan
OKU dan juga pesakit kronik terlantar yang mana sebelum ini diberi hanya RM350 telah
dinaikkan kepada maksimum RM500 yang memanfaatkan kepada 25,835 penjaga OKU
dan pesakit terlantar yang melibatkan kos RM106.8 juta.

Begitu juga kepada Bantuan OKU yang tidak berupaya bekerja telah dinaikkan
daripada RM250 kepada RM300 yang memberi manfaat kepada 83,929 OKU dan
melibatkan kos RM202.5 juta. Elaun pekerja cacat juga dinaikkan daripada RM400
kepada RM450 yang memberi manfaat kepada 92,625 OKU yang melibatkan kos
kerajaan RM329.6 juta. Bantuan warga emas juga telah dinaikkan daripada RM350
kepada RM500 sebulan yang mendapat manfaat seramai 138,214 warga emas yang
melibatkan kos RM559.2 juta.

Untuk makluman Yang Berhormat juga di mana kenaikan kadar ini berdasarkan
kajian semula yang telah dibuat dan dapat memberi manfaat kepada 403,887 penerima
bantuan yang terdiri daripada pelbagai kategori.

Tuan Yang di-Pertua: Okey Yang Berhormat Kapar.

Dato’ Abdullah Sani bin Abdul Hamid [Kapar]: Terima kasih Tuan Yang di-
Pertua. Terima kasih Timbalan Menteri. Saya meneliti jawapan Timbalan Menteri banyak
anjakan kenaikan yang telah pun dilakukan. Dimaklumkan juga garis kemiskinan kita
berjumlah RM2,208. Kenaikan kos sara hidup Timbalan Menteri, kita kena akui bahawa
dia mencecah sehingga 20 peratus dan saya hendak tahu apakah langkah-langkah
kementerian untuk mengimbangi secara total perbelanjaan asas yang dicadangkan
kepada kementerian Kewangan supaya kenaikan kos sara hidup itu dapat mengurangkan
beban rakyat miskin terutama dalam pandemik COVID-19 ini yang layak mendapat
bantuan dan mereka yang telah pun kebanyakan dibuang dan hilang pekerjaan.

Jadi saya hendak tengok strategi - apa strategi yang membolehkan mereka itu
dapat dibela. Terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Timbalan Menteri.

Dato’ Hajah Siti Zailah binti Mohd Yusof: Terima kasih Yang Berhormat dia
atas keprihatinan Yang Berhormat terhadap golongan yang sangat memerlukan sebagai
mana yang saya sebut tadi. Kita telah buat kajian dan kita telah meneliti dan kita
memahami tekanan yang dihadapi oleh rakyat dan sebagai mana yang telah diumumkan
oleh Yang Berhormat Menteri Kewangan bagaimana kita telah menggunakan PGK baharu
untuk bajet tahun ini iaitu daripada 980 kepada 1,169 iaitu PGK makanan, makanan asas
maksudnya.

Di sini, kos kenaikan bantuan melibatkan lebih daripada RM200 juta untuk
penerima-penerima bantuan. Kita membuat pelbagai program termasuklah program yang
dinamakan 2 Years Exit Program (2YEP). Program adalah untuk melahirkan penerima-
penerima bantuan ini supaya mereka boleh hidup berdikari tanpa bergantung sepenuhnya
kepada kerajaan.

Sehingga kini, sebanyak RM7 juta telah disalurkan secara berfasa dan seramai
5,910 penerima bantuan yang terlibat dengan program ini yang telah berjaya ditamatkan
bantuan iaitu dengan kadar 25 peratus. Terima kasih.

Tuan Yang di-Pertua: Terima kasih. Yang Berhormat Jempol.
