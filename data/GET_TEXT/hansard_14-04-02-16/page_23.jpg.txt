DR.18.11.2021 15

Tuan Anyi Ngau [Baram]: Terima kasih Tuan Yang di-Pertua dan terima kasih
kepada Timbalan Menteri. Soalan tambahan saya adalah berkenaan dengan — kita tahu
bahawa pelbagai inisiatif dibuat oleh kerajaan untuk membantu B40 dan M40 termasuklah
PRIHATIN, PENJANA dan seterusnya.

Saya hendak tanya, sama ada senarai penerima ini adalah yang kekal iaitu setiap
inisiatif ini dibekalkan ataupun disediakan dengan bantuan. Jika ia, berapa jumlah
keseluruhan untuk setiap penerima bantuan inisiatif COVID-19 ini?

Yang kedua berkenaan dengan senarai yang ditolak ini. Adakah mereka yang
ditolak permohonan ataupun rayuan mereka ini yang ditolak? Sama ada mereka diberi
peluang untuk memohon ataupun untuk merayu kembali. Sebab saya tengok, di kawasan
pedalaman di mana kemudahan Internet tidak ada. Jadi, pihak kKementerian yang saya
tahu memberi tempoh yang terhad iaitu mungkin dalam satu ataupun dua minggu. Adakah
mereka yang ditolak ini diberi laluan untuk memohon semula rayuan mereka ini? Mohon
penjelasan dari pihak kementerian. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Tuan Haji Yamani Hafez bin Musa: Terima kasih kepada Yang Berhormat
Baram di atas soalan tambahan. Semua maklumat penerima bagi setiap bantuan tunai
langsung ini akan kita rekodkan dan kita gunakan semula bagi program-program lain yang
dirancang oleh kerajaan tertakluk pada syarat kelayakan di samping tempoh permohonan
baru serta rayuan yang dibuka dari semasa ke semasa.

Pada tahun 2021, permohonan dan rayuan BPR misalnya telah kita buka pada
Januari 2021 dan Jun 2021 bagi memastikan tiada keciciran penerima. Untuk tahun 2022,
bagi mereka yang masih lagi belum dapat disenaraikan permohonan dan pengemaskinian
maklumat untuk BKM akan diadakan pada 1 hingga 31 Januari 2022, selama satu bulan.

Statistik, mungkin saya kongsi juga statistik yang tidak lulus bagi permohonan
BPR, agak ramailah, hampir 2.5 juta permohonan. Antara sebab utama permohonan tidak
lulus adalah:

(i) pendapatan lebih syarat kelayakan BPR itu melebihi RM65 ribu.
Kita buat semakan ini berdasarkan data agensi pendapatan
seperti KWSP, PERKESO, Bendahari Negeri dan LHDN;

(ii) status perkahwinan mereka ini memerlukan pengesahan dan
semakan ini juga berdasarkan data Jabatan Agama Islam Negeri
bagi mereka yang beragama Islam. Jabatan Pendaftaran Negara
(JPN) bagi mereka yang bukan Islam;

(iii) pemilikan perniagaan. Semakan kita juga buat berdasarkan data
perniagaan daripada SSM; dan

(iv) ada di antara mereka ini mempunyai pemilikan kediaman dan
kenderaan yang melepasi kemampuan B40. Semakan ini kita buat
berdasarkan data daripada TNB, SCSB, ECB bagi pemilikan
kediaman dan data JPJ bagi pemilikan kenderaan.

Penerima yang tidak lulus BPR ini juga kita beri ruang untuk merayu dengan
mengemukakan dokumen berkaitan berdasarkan alasan tidak lulus untuk semakan
semula oleh LHDN. Sekiranya melepasi syarat mereka akan juga boleh menerima BPR.
Terima kasih.

Tuan Yang di-Pertua: Terima kasih. Ada soalan tambahan kedua?
Tuan Karupaiya a/l Mutusami [Padang Serai]: Yang Berhormat Padang Serai.
Tuan Yang di-Pertua: Ya Yang Berhormat Padang Serai. Silakan.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Saya mohon kementerian untuk menyatakan berapa ramai golongan B60 dari
Parlimen Padang Serai menerima bantuan daripada kerajaan semasa pandemik ini?
Boleh beri cara bertulis kalau tidak dapat jawab. Terima kasih Timbalan Menteri. Terima
kasih Tuan Yang di-Pertua.
