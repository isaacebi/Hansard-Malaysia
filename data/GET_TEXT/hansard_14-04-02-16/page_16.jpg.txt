8 DR.18.11.2021

Dato’ Seri Dr. Shahidan bin Kassim: Yang Berhormat, ini adalah cadangan
yang baik daripada ulat buku, peminat-peminat seni dan sebaginya. Mantan Menteri
Wilayah Persekutuan juga adalah seorang ulat buku, peminat seni dan saya mengikutinya
dengan hebat dan dahsyat. Pandangan ini adalah pandangan yang cukup baik dan
perancangan yang dibuat ini menjurus ke arah perkara yang Yang Berhormat sebut dan
saya menjemput warga Malaysia, warga kota untuk sama-sama dengan program yang
telah kita atur dengan hebat dan dahsyatnya. Terima kasih.

Tuan Yang di-Pertua: Terima kasih, hebat dan dahsyat jawapannya. Yang
Berhormat semua, sekarang tamatlah sesi untuk waktu pertanyaan-pertanyaan Menteri
pada hari ini. Terima kasih semua Ahli Yang Berhormat.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Haji Shabudin Yahaya [Tasek Gelugor] minta Menteri Pengangkutan
menyatakan apakah langkah yang diambil bagi meningkatkan penyertaan bumiputera
dalam industri logistik dan pergudangan. Berapa bilangan pemilik bumiputera dalam
industri itu sekarang.

Timbalan Menteri Pengangkutan [Dato’ Henry Sum Agong]: Terima kasih
Tuan Yang di-Pertua, terima kasih Datuk Haji Shabudin Yahaya, Yang Berhormat Tasek
Gelugor. Tuan Yang di-Pertua, Kementerian Pengangkutan Malaysia selaku penggubal
dasar bagi sektor logistik senantiasa menitikberatkan pembangunan sektor ini secara
holistik yang melibatkan semua pemegang taruh memandangkan ia secara langsung
mempengaruhi kadar pertumbuhan ekonomi negara.

Sehubungan itu pelbagai strategi dan inisiatif telah dirangka di dalam Pelan Induk
Logistik dan Fasilitasi Perdagangan (Logistic and Trade Facilitation Masterplan) 2015-
2020, Dasar Pengangkutan Negara 2019-2030 dan RMKe-12 untuk menjadikan Malaysia
sebagai the preferred logistic gateway to Asia. Antara strategi dan inisiatif yang berkaitan
adalah seperti berikut:

(i) memperkukuhkan mekanisme fasilitasi perdagangan;

(ii) membangunkan infrastruktur;

(iii) membangunkan permintaan freight;

(iv) mendorong inovasi berdasarkan ICT; dan

(v) memperkukuhkan kebolehan penyedia perkhidmatan logistik.

Kementerian Pengangkutan Malaysia juga telah mengambil langkah proaktif
dalam memastikan terdapat penglibatan aktif persatuan-persatuan yang mewakili pihak
industri logistik secara keseluruhan dalam proses pembentukan dasar negara berhubung
logistik. Maklumat daripada Federation of Malaysia Freight Forwarders menganggarkan
sebanyak 6,000 freight forwarders dan agen kastam beroperasi di Malaysia pada tahun
2021. Daripada jumlah tersebut, dianggarkan sebanyak 3,500 adalah syarikat freight
forwarder yang berstatus bumiputera. Sekian, terima kasih.

Tuan Yang di-Pertua: Soalan tambahan pertama.

Datuk Haji Shabudin Yahaya [Tasek Gelugor]: Terima kasih Yang Berhormat
Timbalan Menteri yang menjawab. Soalan tambahan saya Tuan Yang di-Pertua, kalau
kita melihat kepada pandemik COVID-19 memberi kesan kepada industri logistik ini di
Malaysia dan di dunia akibat daripada penutupan sektor perkhidmatan dan perniagaan
sehingga mengakibatkan kerugian kepada banyak pihak. Jadi, apakah langkah yang telah
diambil oleh kerajaan bagi membantu pemain-pemain industri logistik ini dan pergudangan
untuk terus bertahan dan beroperasi? Terima kasih.
