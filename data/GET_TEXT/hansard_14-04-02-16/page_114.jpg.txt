106 DR.18.11.2021

memerlukan. Akan tetapi saya membangkitkan penggunaan paras pendapatan garis
kemiskinan. Sepatutnya 2,208 tetapi diguna pakai PGK Makanan. Jadi, isu yang
dibangkitkan ini penting Yang Berhormat kerana untuk Melaka sahaja, saya ambil contoh
bantuan di bawah Kementerian Wanita.

Melaka melihat jumlahnya jatuh daripada 24,913 orang kepada 24,838 orang
sahaja untuk tahun ini sampai bulan September. Isunya apabila kita mengguna pakai
jumlah yang lebih rendah, bukan 2,208 tetapi RM1,169 maka ratusan ribuan yang
diumumkan oleh Perdana Menteri, lebih ramai lagi M40 jatuh daripada 600,000 sampailah
sejuta kepada kategori B40. Jadi, saya pohon kerana Kementerian Wanita sebut ini
keputusan kerajaan, keputusan Kementerian Kewangan untuk menampung penambahan
hampir RM3 bilion yang kerajaan tidak ada.

Oleh sebab itu Tuan Yang di-Pertua, orang marah fasal RM100 juta ini kerana
diambil, diberi kesan kepada jumlah yang...

Dato’ Seri Dr. Shahidan bin Kassim [Arau]: Tan Sri tidak pernah ada RM100
juta.

Puan Nurul Izzah binti Anwar [Permatang Pauh]: ...diambil daripada golongan
yang sepatutnya terima. Saya mohon kalau boleh diambil kira kerana keputusan
Kementerian Kewangan untuk mengguna pakai PGK yang lebih realistik akan memberi
kesan kepada isi rumah dan mengurangkan jurang. Kalau tidak, jurang memang akan
bertambah. Terima kasih Yang Berhormat.

Tuan Sim Tze Tzin [Bayan Baru]: Tuan Yang di-Pertua, boleh saya mohon
penggulungan Menteri Kewangan dilanjutkan satu jam lagi kerana dia ini penting. Banyak
soalan. Yang Berhormat Menteri, saya...

[Pembesar suara dimatikan]
Tuan Yang di-Pertua: Duduklah. Saya tengok dahulu. Duduk.

Datuk Seri Panglima Abdul Azeez bin Abdul Rahim [Baling]: Dua hari lagipun
tidak selesai.

Tuan Yang di-Pertua: Ya, Yang Berhormat Menteri tolong sambung.
Datuk Seri Utama Tengku Zafrul bin Tengku Abdul Aziz: Terima kasih.
Tuan Yang di-Pertua: Tiga minit 40 saat lagi.

Datuk Seri Utama Tengku Zafrul bin Tengku Abdul Aziz: Saya hendak
menjawab Yang Berhormat Permatang Pauh sebelum saya menjawab Yang Berhormat
Baling. Kerajaan telah meningkatkan sebenarnya syarat kelayakan as you know Yang
Berhormat untuk bantuan kebajikan daripada PGK 2016 sebelum itu RM980 dinaikkan
kepada PGK Makanan 2019 sebanyak RM1,169 sebulan.

Ini merupakan pendekatan secara beransuran dan bakal meningkatkan bilangan
isi rumah yang akan menerima kebajikan ini. Kenaikan terus kepada PGK 2019 iaitu
RM2,208 sebulan merupakan kenaikan yang agak mendadak buat masa ini dan
memerlukan proses verifikasi yang disebutkan tadi oleh Yang Berhormat Permatang Pauh
juga, untuk tengok mana yang layak.

Untuk latar belakang pula Yang Berhormat, PGK ini akan dikaji semula dan kita
akan update juga information kita. Itulah sebabnya kita akan meningkatkan peruntukan
untuk database tadi yang saya sebutkan tadi kerana kita kena lebih up-to-date dan juga
kerana ada pertukaran metodologi juga oleh Department of Statistic Malaysia. Akan tetapi
kita akan perhalusi cadangan yang dibuat tadi.

Mengenai getah tadi, untuk makluman Ahli Yang Berhormat berhubung dengan
kenaikan paras harga pengaktifan IPG ini, Kementerian Kewangan difahamkan oleh
Kementerian Perusahaan, Perladangan dan Komoditi (KPPK) bahawa Jawatankuasa
PEMANDU Pelaksanaan Inisiatif Pengeluaran Getah di KPPK sedang melaksanakan
Kajian Impak Pelaksanaan IPG bagi tempoh lima tahun pertama tadi, 2015 hingga 2020.
Kajian ini bermula pada Februari 2021 dan dijangka selesai pada Disember akhir tahun
ini dengan objektif untuk menambah baik pelaksanaan serta mengenal pasti cadangan
alternatif bagi ini.
