22 DR.18.11.2021

Landasan Halogilat-Tenom dan perolehan tiga set diese! multiple unit (DMU) dan enam
unit non-powered car. Kedua-dua projek ini dijangka dapat diselesaikan awal tahun 2022.

Kerja-kerja tambahan menaik taraf di kawasan Gorge Line. antara Stesen
Halogilat kilometer 111 ke Stesen Tenom kilometer 137.9 bagi Jabatan Keretapi Negeri
Sabah telah diluluskan dalam RMKe-11 dengan kos projek sebanyak RM49.6 juta.
Prestasi kemajuan fizikal projek ini telah mencapai 99.5 peratus dan dijangka akan siap
sepenuhnya pada tahun ini. Projek ini telah diperuntukkan sejumlah RM2.0 juta bagi tahun
2020 untuk perakuan akaun dan bayaran muktamad. Sekian, terima kasih.

Puan Noorita binti Sual [Tenom]: Terima kasih Tuan Yang di-Pertua dan terima
kasih juga atas jawapan yang diberikan oleh Yang Berhormat Timbalan Menteri. Saya
hanya ingin tahu dengan jelas dan lanjut di mana peruntukan sebanyak RM50 juta
sebenarnya yang diumumkan oleh Menteri Kewangan semasa pembentangan
Belanjawan 2020 iaitu bagi menaik taraf landasan kereta api kawasan Gorge Line
termasuk Halogilat dan Pangi. Ini kerana saya dimaklumkan oleh sumber yang boleh
dipercayai bahawa dana naik taraf kereta api Tenom yang dikatakan telah siap 98 peratus
ini sebenarnya bersumber daripada dana Kerajaan Negeri Sabah.

Jadi, saya mohon dijelaskanlah di manakah sebenarnya peruntukan itu pergi dan
bagaimana ia telah dibelanjakan? Adakah ia telah diberikan kepada Kerajaan Negeri
Sabah di bawah tajuk lain ataupun ia sudah ditarik balik semasa Kerajaan PH jatuh?

Dato’ Henry Sum Agong: Terima kasih Yang Berhormat atas soalan tambahan.
Seperti yang saya nyatakan tadi, peruntukan yang disediakan sebanyak lebih kurang
RM650 juta itu telah pun dibelanjakan dan juga seperti yang saya nyatakan tadi projek
tersebut akan dapat disiapkan pada tahun 2022 nanti. Sekian, terima kasih.

9. Dato’ Sri (Dr.) Richard Riot anak Jaem [Serian] minta Menteri Pendidikan
menyatakan usaha yang dilaksanakan oleh Kementerian Pendidikan untuk
mengurangkan jumlah sekolah daif di kawasan pedalaman Sarawak. Berapa yang telah
dibelanjakan untuk sekolah daif dalam kawasan Parlimen Serian.

Timbalan Menteri Pendidikan II [Datuk Mohamad bin Alamin]: Terima kasih
Yang Berhormat Serian. Tuan Yang di-Pertua, Kementerian Pendidikan Malaysia komited
dalam menyediakan infrastruktur pendidikan yang selamat dan kondusif untuk kegunaan
murid dan warga sekolah di seluruh negara termasuk di negeri Sarawak. Untuk makluman
Ahli Yang Berhormat, penetapan projek pembangunan semula ataupun menaik taraf
bangunan sekolah yang daif adalah berdasarkan analisis skor gred impak yang
menentukan tahap keadaan komponen fizikal atau fasiliti bangunan di sekolah.

Skor ini mempunyai tujuh tahap skala. Skala satu hingga empat merujuk kepada
keadaan bangunan yang masih berfungsi dan selamat digunakan. Manakala skala lima
adalah bangunan yang dilaporkan oleh pihak sekolah sebagai tidak selamat dan
memerlukan penyelenggaraan. Skala enam pula merujuk kepada bangunan yang tidak
selamat dengan pengesahan daripada pihak teknikal Pejabat Pendidikan Daerah atau
Jabatan Pendidikan Negeri. Sementara skala tujuh merujuk kepada bangunan yang tidak
selamat dengan pengesahan syor roboh dari Jabatan Kerja Raya.

Untuk makluman Ahli Yang Berhormat, bilangan sekolah yang mempunyai
bangunan daif berskala enam dan skala tujuh adalah bersifat dinamik dan akan berubah
berdasarkan kondisi bangunan dari semasa ke semasa. Keutamaan KPM adalah kepada
bangunan yang berada pada skala enam dan tujuh untuk dibina bangunan gantian
mengikut keperluan. Pembinaan bangunan gantian ini dilaksanakan secara berfasa
melalui peruntukan yang diluluskan oleh agensi pusat bagi setiap rolling plan dalam
Rancangan Malaysia lima tahun.

Untuk makluman Ahli Yang Berhormat Serian, sepanjang pelaksanaan
Rancangan Malaysia Ke-11 tahun 2016 sehingga 2020 dan Rancangan Malaysia Kedua
Belas, Rolling Plan Pertama tahun 2021 sebanyak 14 projek menaik taraf dan
membangun semula bangunan daif di sekolah telah diluluskan di Parlimen Serian dengan
kos berjumlah RM72.54 juta.
