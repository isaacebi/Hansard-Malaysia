DR.18.11.2021 3

Berdasarkan amalan sebelum ini, laporan kemajuan semua _inisiatif akan
dibentangkan secara mingguan oleh Kementerian Kewangan. Berdasarkan laporan
tersebut, semua pihak boleh meneliti dan menilai kemajuan serta kejayaan inisiatif Bajet
2022, insya-Allah. Sekian, terima kasih.

Tuan Yang di-Pertua: Yang Berhormat Permatang Pauh, silakan.

Puan Nurul Izzah binti Anwar [Permatang Pauh]: Terima kasih Tuan Yang di-
Pertua dan Terima kasih Yang Berhormat Menteri yang menjawab. Soalan susulan saya
juga berkait dengan soalan asal yang dibawa oleh Yang Berhormat Pontian.
Bagaimanakah kerajaan akan mengambil kira reformasi struktur untuk membantu negeri-
negeri yang mengalami kekurangan hasil? Contoh langkah dan strategi yang akan
diguna pakai? Memandangkan sekarang ini mengikut sistem yang ada, negeri-negeri
punyai sumber hasil yang terhad sehingga kebanyakannya monetize natural resources.

Jadi, kita nampak penambakan yang berlaku juga di negeri Melaka. Maka
reformasi struktural penting supaya negeri-negeri dapat meneruskan pembangunan
tanpa merosakkan alam sekitar yang juga bercanggah dengan agenda RMKe-12. Mohon
jawapan. Terima kasih Yang Berhormat. Terima kasih Tuan Yang di-Pertua.

Tuan Yang di-Pertua: Terima kasih. Silakan Yang Berhormat Menteri.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Permatang Pauh. Tuan Yang di-Pertua, untuk makluman Ahli Yang
Berhormat, Kerajaan Persekutuan sentiasa mengambil berat dan prihatin dalam usaha
kita untuk membantu negeri-negeri yang terkesan pada masa ini dan mengalami
kekurangan hasil terutamanya di pasca pandemik COVID-19.

Dalam hal ini, setiap tahun Kerajaan Persekutuan sebenarnya memperuntukkan
satu jumlah tertentu di Kumpulan Wang Rizab Negeri untuk membantu negeri-negeri
yang mengalami kekurangan hasil dan disediakan dalam bentuk geran ataupun
pemberian. Contohnya pertama ialah pemberian yang dinamakan Pemberian
Kekurangan Wang Dalam Akaun Mengurus. Ini dikenali sebagai pemberian defisit yang
bertujuan membantu negeri-negeri yang mengalami defisit dalam satu-satu tahun
kewangan.

Kedua, kita memberi berdasarkan tahap pembangunan ekononii, infrastruktur dan
kesejahteraan hidup. Ini dipanggil pemberian tahap yang bertujuan untuk membantu
negeri-negeri yang miskin bagi melaksanakan projek-projek pembangunan.

Ketiga, Kerajaan Persekutuan turut menyediakan bantuan dalam bentuk
pendahuluan seperti yang saya sebut tadi untuk Melaka contohnya, yang diberi pada
minggu lepas dan juga kepada negeri-negeri yang mengalami masalah aliran tunai dalam
tahun kewangan.

Untuk maklumat Ahli Yang Berhormat Permatang Pauh, bagi pemberian defisit
tadi ada menyebut negeri-negeri yang terkesan. Mungkin saya beri contoh negeri-negeri
yang telah menerima bantuan ini adalah Perlis, Kedah, Kelantan, Pahang dan juga
Melaka.

Secara keseluruhan, Kerajaan Persekutuan telah menyalurkan pemberian defisit
ini sudah lebih dari RM670 juta dari tahun 2014 hingga tahun 2021. Perkara yang disebut
tadi mengenai kelestarian, about sustainability agenda untuk setiap negeri. Kita akan
memantau pemberian ini juga buat masa depan kerana kita telah menyelaraskan Bajet
2022 ini kepada SDG17 dan pemantauan ini akan dibuat.

Jadi, ini satu cadangan yang disebut tadi Yang Berhormat Permatang Pauh, kita
akan memantaulah sama ada pemberian ini bercanggah atau tidak bercanggah kepada
agenda Bajet 2022 dan juga agenda asal bagaimana hendak membantu negeri-negeri
ini.

Jadi, sehingga kini jumlah keseluruhan pendahuluan ada juga diberi, yang
dikeluarkan kepada negeri-negeri dan buat masa ini hampir RM1.3 bilion. Ada lagi baki
yang belum dijelaskan, lebih kurang RM1.26 bilion juga. Sekian, terima kasih.

Tuan Yang di-Pertua: Terima kasih.
