DR.18.11.2021 51

Complex, UTC Kuala Lumpur di Pudu Sentral dan Hentian Duta dan juga kita ada lagi
satu e-Dagang iaitu ODELA. ODELA ini di bawah SME Bank, dalam membentuk
pelanggan-pelanggan PKS SME Bank untuk memasarkan produk-produk dan
perkhidmatan mereka. Setakat Oktober 2021, sejumlah 1,108 syarikat PKS telah berdaftar
sebagai pembeli dan pedagang di atas platform e-Dagang ini.

Memandangkan di bawah MEDAC ini, boleh kata setiap agensi ada talian mereka
sendiri, maka MEDAC sedang berusaha untuk mewujudkan MEDAC Mart di mana kita
akan gabungkan semua agensi ini supaya disatukan di bawah satu e-Dagang.

Seterusnya Yang Berhormat Kubang Pasu? Tidak ada. Yang Berhormat Padang
Serai? Pun tidak ada. Jadi kalau dah tidak ada ini Tuan Yang di-Pertua, jadi pada rakan-
rakan yang tidak dapat hadir dalam Dewan ini saya akan beri jawapan secara bertulis dan
saya ingin mengucapkan terima kasih di atas perkara-perkara yang dibangkitkan. Saya
berharap daripada penjelasan tersebut ia telah dapat menjawab semua soalan yang telah
dibangkitkan oleh Ahli-ahli Yang Berhormat. Terima kasih.

Tuan Yang di-Pertua: Terima kasih Yang Berhormat Menteri. Seterusnya saya
mempersilakan Yang Berhormat Menteri di Kementerian Wilayah Persekutuan. Silakan
Yang Berhormat.

2.42 ptg.

Menteri Wilayah Persekutuan [Dato’ Seri Dr. Shahidan bin Kassim]:
Bismillahi Rahmani Rahim, Assalamualaikum warahmatullahi wabarakatuh.

Tuan Yang di-Pertua: Waalaikumussalam.

Dato’ Seri Dr. Shahidan bin Kassim: Di luar jangkaan untuk Menteri menjawab
dengan begitu cepat. Walau bagaimanapun, saya akan mengambil pendekatan dan juga
pemikiran yang sama. Bagi Ahli-ahli Yang Berhormat yang tidak hadir, kita akan jawab
secara bertulis.

Pertama sekali saya ingin mengucapkan tahniah sekali lagi kepada Tuan Yang
di-Pertua yang telah diberi gelaran Tan Sri, semoga Allah memberkati.

Tuan Yang di-Pertua: Amin.

Dato’ Seri Dr. Shahidan bin Kassim: Terima kasih kepada Ahli-ahli Yang
Berhormat yang telah mengambil bahagian untuk membincang, membahas Kementerian
Wilayah Persekutuan. Kepada Yang Berhormat Pekan, Yang Berhormat Kuala Nerus,
Yang Berhormat Sik, Yang Berhormat Labuan, Yang Berhormat Sibu, Yang Berhormat
Sandakan, Yang Berhormat Teluk Intan, Yang Berhormat Balik Pulau, Yang Berhormat
Segambut, Yang Berhormat Seputeh dan Yang Berhormat Kepong yang telah
mengutarakan banyak benda yang boleh kita perbincangkan.

Tuan Yang di-Pertua, saya ingin menjawab terus kepada Ahli-ahli Yang
Berhormat yang telah membangkitkan mengenai Kementerian Wilayah Persekutuan.
Yang Berhormat Pekan, tidak sempat hadir lagi. Jadi, insya-Allah saya akan jawab secara
bertulis.

Tuan Yang di-Pertua: Yang Berhormat, kalau rasa isu itu penting hendak jawab
boleh jugalah walaupun tidak ada kan?

Dato’ Seri Dr. Shahidan bin Kassim: Ya. Sebab- ini saya jawab sikit sebab
melibatkan trafik. Yang Berhormat Pekan telah membangkitkan keprihatinan beliau
terhadap keadaan trafik yang kembali sesak disebabkan pembukaan semula aktiviti sektor
ekonomi, terutamanya Kuala Lumpur.

Untuk makluman Ahli Yang Berhormat, Dewan Bandaraya Kuala Lumpur sentiasa
peka dan memantau keadaan trafik di Kuala Lumpur dengan menggunakan CCTV melalui
Bilik Operasi Kuala Lumpur Command & Control Centre (KLCCC) dengan izin. DBKL telah
menyerahkan fungsi penyuraian trafik dengan kerjasama dari Jabatan Siasatan dan
Penguatkuasaan Trafik Polis Diraja Malaysia. Peranan proaktif bersama ini telah
melaksanakan...
