26 DR.18.11.2021

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri. Satu minit.

Dato’ Hajah Siti Zailah binti Mohd Yusoff: Terima kasih Yang Berhormat
Tumpat di atas soalan yang begitu baik untuk kita memperkasakan OKU. Setakat ini, kita
dapati hanya empat kementerian yang telah mencapai satu peratus pekerja OKU di
kementerian mereka iaitu Kementerian Dalam Negeri, Kementerian Pembangunan
Wanita, Keluarga dan Masyarakat, Kementerian Pertahanan, dan Kementerian
Pembangunan Usahawan dan Koperasi. Kita dalam berusaha untuk memastikan supaya
semua kementerian dan agensi kerajaan lain untuk memberi ruang dan peluang.

Setakat ini kita telah berusaha melalui agensi masing-masing untuk mengenal
pasti manakah ruang pekerjaan yang sesuai untuk golongan ini. Setakat ini kita telah
dapat mengumpul 168 perjawatan yang dikenal pasti sesuai untuk dilaksanakan ataupun
diisi oleh golongan OKU. Terima kasih.

Timbalan Yang di-Pertua [Dato’ Mohd Rashid Hasnon]: Pertanyaan jawab
lisan seterusnya, Yang Berhormat Hulu Rajang tidak ada dalam Dewan, saya ingin
menjemput Yang Berhormat Bukit Mertajam.

[Soalan No.11 — YB. Datuk Wilson Ugak anak Kumbong (Hulu Rajang) tidak
hadir]

12. Tuan Sim Chee Keong [Bukit Mertajam] meminta Menteri Kewangan
menyatakan senarai hasil kutipan duti eksais bagi minuman keras dari tahun 2010 hingga
kini.

Timbalan Menteri Kewangan II [Tuan Haji Yamani Hafez bin Musa]: Tuan
Yang di-Pertua, untuk makluman Ahli-ahli Yang Berhormat hasil kutipan duti eksais
daripada produk minuman keras dari tahun 2010 sehingga bulan September 2021 adalah
sebanyak RM20.11 bilion iaitu purata kutipan tahunan sebanyak RM1.68 bilion. Kutipan
duti eksais ini melibatkan semua jenis produk minuman keras yang diimport dan juga
dikilangkan dalam negara. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan, sila
Yang Berhormat Bukit Mertajam.

Tuan Sim Chee Keong [Bukit Mertajam]: Terima kasih Tuan Yang di-Pertua,
dan terima kasih kepada Yang Berhormat Timbalan Menteri yang telah menjawab soalan
tersebut. Nampaknya kita mempunyai kutipan yang agak tinggi iaitu RM1.68 bilion secara
puratanya setiap tahun untuk cukai produk-produk minuman keras.

Saya hendak tanya di sini, memandangkan antara rakan kongsi dalam kerajaan
iaitu parti PAS yang begitu ghairah hendak melarang minuman keras dan judi dan
sebagainya. Adakah kerajaan bercadang untuk mengasingkan wang cukai daripada
minuman keras dan judi iaitu dikenali dengan sin tax, diasingkan daripada Kumpulan
Wang Disatukan supaya wang ini hanya digunakan untuk orang bukan Islam
memandangkan parti PAS juga khuatir bahawa kalau wang dosa ini digunakan ke atas
orang Islam, dan juga pembangunan agama Islam. Adakah kerajaan bercadang untuk
mengasingkan cukai-cukai sin tax ini supaya ia hanya digunakan kepada pembangunan
orang bukan Islam? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri. Satu minit.

Tuan Haji Yamani Hafez bin Musa: Terima kasih kepada Yang Berhormat Bukit
Mertajam di atas soalan yang tambahan yang diberikan. Pada ketika ini, seperti mana
produk berduti eksais yang lain seperti kenderaan, rokok dan produk tembakau serta
produk minuman bergula, hasil kutipan duti eksais bagi produk minuman keras juga
dimasukkan ke dalam Kumpulan Wang Disatukan dan untuk digunakan bagi membiayai
perbelanjaan kerajaan. Belum ada apa-apa— kita belum lagi membuat apa-apa
keputusan untuk memisahkan perbelanjaan tersebut.
