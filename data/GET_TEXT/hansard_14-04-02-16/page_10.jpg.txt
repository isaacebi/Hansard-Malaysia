2 DR.18.11.2021

Kerajaan juga telah menyalurkan bayaran pendahuluan sebanyak RM55 juta kepada
negeri Melaka pada 10 November yang lalu bagi menampung aliran tunai operasi
sehingga bulan Disember tahun ini.

Untuk tahun 2022, Kerajaan Persekutuan akan memperuntukkan RM210 juta di
bawah pemberian tahunan kepada negeri Melaka. Manakala, sejumlah RM574 juta telah
diperuntukkan di bawah perbelanjaan pembangunan bagi menampung 171 projek
pembangunan. Daripada 171 projek yang diluluskan bagi Melaka, sejumlah 39 merupakan
projek baharu yang telah diluluskan untuk tahun hadapan yang melibatkan peruntukan
RM651.8 juta.

Selain itu, rakyat negeri Melaka juga akan terus menerima bantuan tunai dengan
anggaran peruntukan melebihi RM300 juta yang bakal memanfaatkan hampir 300,000
orang penerima melalui Bantuan Kebajikan Masyarakat serta juga Bantuan Keluarga
Malaysia. Sekian, terima kasih.

Tuan Yang di-Pertua: Terima kasih Yang Berhormat Menteri. Soalan tambahan
pertama, silakan Yang Berhormat Pontian.

Tuan Haji Ahmad bin Hassan [Papar]: Alamak ada orang lain lagi. Habislah
kamu.

Datuk Seri Haji Ahmad bin Haji Maslan [Pontian]: Tuan Yang di-Pertua, terima
kasih Yang Berhormat Menteri yang telah menyatakan peruntukan-peruntukan tambahan
dan peruntukan tahun 2021 dan tahun 2022 kepada rakyat negeri Melaka. Akan tetapi
pada soalan yang lebih umum, saya ingin bertanya, apakah fakta dan bukti bahawa Bajet
2022 ini memberi manfaat kepada semua rakyat di semua negeri? Seterusnya,
bagaimanakah pemantauan supaya Bajet 2022 itu dapat dilaksanakan tanpa terlalu
banyak kerenah birokrasi dan tanpa terlalu banyak ketirisan? Dua perkara Yang
Berhormat Menteri. Terima kasih.

Tuan Yang di-Pertua: Terima kasih, silakan Yang Berhormat Menteri.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Pontian. Tuan Yang di-Pertua, seperti yang diumumkan dalam pembentangan
Bajet 2022, satu jawatankuasa pemantauan akan ditubuhkan bagi memastikan semua
inisiatif Bajet 2022 ini dapat dilaksanakan dan berjaya mencapai objektif yang ditetapkan
dengan segera serta diukur keberkesanannya.

01010

Jawatankuasa ini akan dipengerusikan oleh Yang Amat Berhormat Perdana
Menteri dan diselaraskan oleh Kementerian Kewangan. Selain itu, Kementerian
Kewangan melalui Unit LAKSANA akan membuat laporan secara mingguan berhubung
dengan prestasi dan kemajuan inisiatif Bajet 2022. Pelaporan secara berkala ini akan
membantu memastikan masalah atau kelewatan pelaksanaan dapat dikenal pasti dan
ditangani dengan segera.

Antara langkah utama bagi Bajet 2022 adalah bantuan tunai kepada rakyat
selaras dengan usaha kerajaan untuk memudahcarakan proses permohonan bagi
mengelakkan golongan layak ini tercicir. Bantuan Keluarga Malaysia ini akan
dipermudahkan dengan:

(i) mereka yang telah diluluskan Bantuan Prihatin Rakyat tidak perlu
lagi memohon semula dan akan terus dipertimbangkan untuk
BKM atau Bantuan Keluarga Malaysia untuk tahun depan;

(ii) penerima Geran Khas Prihatin serta golongan rentan seperti
penerima bantuan kebajikan di bawah JKM, Orang Asli yang
berdaftar dengan JAKOA dan golongan gelandangan akan
diproses secara automatik tanpa memerlukan permohonan; dan

(iii) untuk permohonan baharu, proses akan dibuka pada bulan
Januari ini dengan borang permohonan yang ringkas tanpa
memerlukan dokumen sokongan.
