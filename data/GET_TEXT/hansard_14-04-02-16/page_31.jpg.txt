DR.18.11.2021 23

01140

Sehingga kini lima projek telah siap. Tiga projek berada dalam fasa pembinaan
manakala enam projek berada dalam fasa prabina dengan perbelanjaan keseluruhan
berjumlah RM16.54 juta. Sekian dan terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang pertama, silakan Yang Berhormat Serian.

Dato’ Sri (Dr.) Richard Riot anak Jaem [Serian]: Terima kasih Yang Berhormat
Timbalan Menteri. Baru-baru ini sebuah sekolah rendah yang tertua di bahagian Serian
dan antara sekolah rendah yang tertua di negeri Sarawak telah diarahkan untuk ditutup
dan telah pun ditutup untuk selama-lamanya. Guru, staf dan juga murid-murid dari sekolah
tersebut terpaksa dipindah ke beberapa buah sekolah di sekitar bandar Serian. Sudah
tentu ia menyebabkan kesesakan. Overloading of students di sekolah-sekolah tersebut.
Soalan saya memang jawapan cantik, terima kasih.

Saya harus mengambil kesempatan ini untuk mengucapkan berbanyak-banyak
terima kasih kepada Kementerian Pendidikan kerana telah meluluskan projek pembinaan
sebuah sekolah rendah baharu yang bakal dinamakan SK Seri Sadong, Serian.

Soalan saya, apakah status projek pembinaan SK Seri Sadong ini? Ini kerana kita
telah menunggu hampir lima tahun. Belum ada apa-apa nampak. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Serian. Sila Yang Berhormat Timbalan Menteri, satu minit.

Datuk Mohamad bin Alamin: Terima kasih Yang Berhormat Serian atas soalan
tambahan tadi. Untuk secara spesifiknya Yang Berhormat bertanya berkenaan SK Seri
Sadong. Saya check kalau saya ada datanya. Saya tidak ada datanya Yang Berhormat.
Nanti saya akan jawab secara bertulis tetapi amnya kita sentiasa prihatin untuk membantu
dan juga mengambil tindakan dan mempercepatkan mana-mana projek yang telah pun
diluluskan dengan syarat tanah yang telah diselesaikan isunya, kemudian apa-apa lagi
urusan-urusan teknikal juga dipercepatkan jadi kita...

Dato’ Sri (Dr.) Richard Riot anak Jaem [Serian]: Yang Berhormat Timbalan
Menteri, minta maaf mencelah. Tanah semua sudah disediakan dan Land and Survey
Department, Sarawak sebenarnya tempat tanah telah disediakan dan telah diluluskan
oleh State Planning Authority.

Datuk Mohamad bin Alamin: Okey, nanti saya akan check dan saya akan jawab
secara bertulis untuk SK Seri Sadong, Yang Berhormat Serian.

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat Timbalan Menteri. Soalan tambahan kedua, saya jemput Yang
Berhormat Baling.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua. Terima kasih Yang Berhormat Timbalan Menteri. Ini berkaitan
dengan bukan Sarawak, ini di negeri Melaka. Kalau boleh, saya mohon Yang Berhormat
Timbalan Menteri buatlah lawatan mengejut dalam masa yang terdekat ini.

Sekolah Rendah Jenis Kebangsaan (Tamil) Durian Tunggal. Dalam tahun ini,
untuk makluman Yang Berhormat Timbalan Menteri, 11 bulan, dalam masa 11 bulan
empat kali air naik setinggi 10 kaki. Sekolah ini telah mempunyai tanah, tapak dah ada
untuk pembinaan. Jadi saya dan guru besarnya orang Melayu kita, walaupun sekolah jenis
kebangsaan. Guru besar orang Melayu. Inilah Keluarga Malaysia.

Jadi saya berharap Yang Berhormat Timbalan Menteri dapat meneliti perkara ini.
Kalau boleh esok pergi buat lawatan mengejut dan syorkan kepada kementerian untuk
pembinaan dalam masa yang segera ini. Terima kasih Yang Berhormat Timbalan Menteri.
Terima kasih Tuan Yang di-Pertua.

Datuk Mohamad bin Alamin: Terima kasih Yang Berhormat Baling. Saya
mengambil maklum maklumat ini. Saya sebenarnya ingin sahaja melawat banyak sekolah
di negeri Melaka pada waktu ini tetapi kerana dalam kempen pilihan raya ini, kita tidak
begitu dibenarkan untuk mengadakan apa-apa program yang melibatkan soal
