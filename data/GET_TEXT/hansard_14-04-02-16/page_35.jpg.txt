DR.18.11.2021 27

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua...

Dato’ Haji Che Abdullah bin Mat Nawi [Tumpat]: Belah sini.

Timbalan Yang di-Pertua [Dato’ Mohd Rashid Hasnon]: Yang Berhormat
Tumpat sekaali lagi.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Kita mendengar jawapan daripada Yang Berhormat Timbalan Menteri tadi
berkenaan dengan pendapatan ataupun kutipan hasil daripada minuman keras ini. Kita
juga mendengar soalan daripada pihak pembangkang tadi yang menyatakan supaya hasil
daripada kutipan ini digunakan untuk orang bukan Islam.

Soalan saya ialah apakah kerajaan juga mempunyai kajian ataupun maklumat
berapakah kos yang dihadapi dalam masalah yang timbul daripada minuman keras ini
seperti pemandu mabuk dan sebagainya dan sebagai mana yang kita maklum bahawa
kesan daripada masalah minuman keras ini, bukan sahaja terkena kepada orang bukan
Islam, tetapi terkena juga kepada orang Islam. Jadi, apakah kerajaan mempunyai data
masalah-masalah yang dihadapi dan kosnya untuk mengatasi masalah yang dihadapi
yang diakibatkan oleh minuman keras ini? Terima kasih.

Timbalan Menteri Kewangan II [Tuan Haji Yamani Hafez bin Musa]: Terima
kasih kepada Ahli Parlimen Tumpat. Minta tentang data. Saya belum mempunyai data
yang secukupnya di sini. Akan tetapi saya percaya Kementerian Pengangkutan sudah
tentu mempunyai data tentang masalah daripada mereka yang itu, mungkin menghadapi
kecelakaan daripada minum dan membawa kenderaan. Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Soal jawab lisan
seterusnya saya ingin menjemput Yang Berhormat Bachok.

13. Tuan Nik Mohamad Abduh bin Nik Abdul Aziz [Bachok] meminta Menteri
Kanan Pendidikan menyatakan langkah yang diambil bagi menambah baik Program
Minda Sihat bagi memperkukuh langkah intervensi kesihatan mental di peringkat sekolah.

Timbalan Menteri Pendidikan II [Datuk Mohamad bin Alamin]: Terima kasih
Yang Berhormat Bachok. Tuan Yang di-Pertua, Kementerian Pendidikan Malaysia
sentiasa prihatin dan peka terhadap kebajikan serta kesejahteraan murid khususnya
dalam tempoh pelaksanaan pengajaran dan pembelajaran di rumah (PdPR). Untuk
makluman Ahli-ahli Yang Berhormat, KPM telah melaksanakan Program Minda Sihat
dalam kebiasaan baharu tahun 2021, dalam menyokong usaha memastikan kesihatan
mental murid diberikan perhatian.

Terdapat dua strategi yang dilaksanakan bagi memperkukuhkan program ini.
Strategi pertama ialah meningkatkan kesedaran kepentingan kesejahteraan mental
melalui promosi minda sihat. Strategi kedua ialah melaksanakan saringan dan intervensi
minda sihat. Kedua-dua strategi ini bertujuan meningkatkan kesedaran kepentingan
penjagaan kesejahteraan diri, mengenal pasti gejala awal yang memberi kesan kepada
minda akibat krisis yang berlaku, meningkatkan kemahiran gaya daya tindak (coping skill)
murid dalam mengendalikan masalah emosi dan tingkah laku.

Melalui saringan minda sihat, guru bimbingan dan kaunseling menyediakan profil
murid yang dikenal pasti. Murid yang menunjukkan tanda amaran awal gangguan emosi
atau red flag, dengan izin seperti dipaparkan dalam sistem perkhidmatan kaunseling murid
diberi bantuan segera oleh guru bimbingan kaunseling. Bagi murid yang menunjukkan
tanda kecelaruan emosi seperti kemurungan dan kebimbangan yang teruk, pihak sekolah
akan berbincang bersama-sama ibu bapa atau penjaga untuk merujuk murid berkenaan
kepada pakar perubatan di klinik kesihatan atau hospital berdekatan.

Selain itu, program Pembimbing Rakan Sebaya (PRS) juga digunakan sebagai
satu pendekatan dalam membantu meningkatkan kesejahteraan psikososial dan emosi
murid. Untuk makluman Dewan yang mulia ini, KPM yakin usaha berterusan yang
