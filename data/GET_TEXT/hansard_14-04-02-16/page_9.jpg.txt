DR.18.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 18 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Seri Haji Ahmad bin Haji Maslan [Pontian] minta Menteri Kewangan
menyatakan senarai peruntukan dan bantuan yang diberikan kepada rakyat dan kerajaan
Melaka untuk tahun 2021 dan untuk Belanjawan 2022. Sebutkan juga projek-projek
baharu Kerajaan Negeri Melaka yang mendapat peruntukan kewangan daripada Kerajaan
Pusat untuk tahun 2022.

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih Tuan Yang di-Pertua. Untuk makluman Ahli Yang Berhormat Pontian,
pandemik COVID-19 telah memberi kesan yang mendalam kepada negara termasuklah
negeri Melaka. Pada tahun 2020, KDNK Melaka telah menguncup 5.9 peratus lebih tinggi
berbanding dengan penguncupan KDNK negara iaitu 5.6 peratus.

Ini adalah berikutan prestasi sektor perkhidmatan dan subsektor pelancongan
yang terjejas di mana masing-masing telah menurun sebanyak 4.7 peratus dan 9.1
peratus. Akibat daripada ini, ramai rakyat telah kehilangan pekerjaan manakala
perniagaan pula berhadapan dengan masalah kecairan kewangan. Menurut statistik
Jabatan Perangkaan, kadar pengangguran di Melaka ini meningkat 1.1 mata peratus
kepada 2.2 peratus pada tahun 2020.

Dalam mengurangkan kesan tersebut, kerajaan telah mengambil tindakan proaktif
melalui lapan pakej bantuan dan rangsangan ekonomi berjumlah RM530 bilion bagi
melindungi nyawa dan mata pencarian rakyat, kelangsungan perniagaan dan juga
pemulihan ekonomi. Melalui pakej-pakej tersebut, kerajaan telah memberi perhatian
kepada seluruh Keluarga Malaysia tanpa mengira bangsa, kaum, agama ataupun negeri.

Bagi negeri Melaka untuk tahun ini, tahun 2021, hampir RM500 juta bantuan tunai
telah disalurkan kepada lebih daripada 300 ribu orang penerima melalui bantuan Bulanan
Kebajikan Masyarakat, Bantuan Prihatin Rakyat, Bantuan Khas COVID-19 dan juga
Bantuan Kehilangan Pendapatan. Sebanyak RM155 juta disalurkan melalui Bantuan
Geran Khas Prihatin. Ini memanfaatkan hampir 37,000 perusahaan mikro dan kecil.
Sejumlah RM150 juta disalurkan melalui Program Subsidi Upah memanfaatkan lebih
5,000 orang majikan serta menyelamatkan lebih 49,000 pekerjaan.

Tuan Yang di-Pertua, untuk makluman Ahli Yang Berhormat, selain daripada
bantuan tunai melalui pakej bantuan dan rangsangan ekonomi, Kerajaan Persekutuan
juga turut menyediakan peruntukan bagi melaksanakan projek-projek pembangunan di
negeri Melaka. Untuk tahun ini sahaja, sejumlah RM534 juta telah disediakan di bawah
Anggaran Perbelanjaan Pembangunan Negeri Melaka, ini melibatkan 161 projek.
Peruntukan berjumlah RM205 juta di bawah pemberian Kerajaan Persekutuan, ini kepada
Kerajaan Negeri Melaka.

Secara keseluruhan, peruntukan yang telah disediakan di bawah Pakej
Rangsangan Ekonomi, peruntukan pembangunan dan pemberian Kerajaan Persekutuan
kepada negeri Melaka adalah dianggarkan sebanyak RM1.5 bilion pada tahun ini.
