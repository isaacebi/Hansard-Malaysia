76 DR.18.11.2021

Tuan Karupaiya a/l Mutusami [Padang Serai]: Sedikit, sedikit. Padang Serai
minta sedikit.

Dato’ Sri Hajah Nancy Shukri: Can you let me finish this one first? Dengan izin
ya.

Timbalan Yang di-Pertua [Dato’ Mohd Rashid Hasnon]: Ya, baik. Sila duduk,
Yang Berhormat Padang Serai.

Datuk Seri Mohd Redzuan bin Md Yusof [Alor Gajah]: Boleh Alor Gajah cakap
sedikit?

Dato’ Sri Hajah Nancy Shukri: Tuan Yang di-Pertua, ini adalah isu yang
dibangkitkan oleh Yang Berhormat Kuala Krai dan juga Yang Berhormat Jerai.

Tuan Yang di-Pertua, MOTAC mengambil berat terhadap kenyataan Yang
Berhormat Jerai bahawa ada pemilik homestay di kawasan Ahli Yang Berhormat yang
terjejas teruk akibat bencana banjir. Namun, semakan oleh kementerian ini mendapati
bahawa tiada pengusaha di bawah Program Pengalaman Homestay Malaysia— dengan
izin, saya minta minum dahulu.

Datuk Seri Mohd Redzuan bin Md Yusof [Alor Gajah]: Sementara itu bagi Alor
Gajah cakap sedikit.

Dato’ Sri Hajah Nancy Shukri: Namun, semakan oleh kementerian ini mendapati
bahawa tiada pengusaha di bawah Program Pengalaman Homestay Malaysia yang
terjejas akibat bencana tersebut.

Untuk makluman, terdapat satu kluster homestay yang berdaftar di bawah
MOTAC di situ iaitu Homestay Kampung Raga yang terdiri daripada 26 orang pengusaha.
Walau bagaimanapun, saya telah dimaklumkan bahawa kebanyakan premis penginapan
pelancong yang terjejas di kawasan tersebut beroperasi secara persendirian serta tidak
berlesen dengan pihak berkuasa tempatan mahupun berdaftar dengan MOTAC.

Sehubungan itu, MOTAC amat menggalakkan supaya premis penginapan
pelancong ini berdaftar dengan MOTAC bagi membolehkan mereka mendapat akses
kepada insentif atau bantuan yang disediakan oleh kerajaan. Contohnya, peserta Program
Pengalaman Homestay Malaysia berpeluang untuk menyertai platform dan kursus-kursus
berkaitan untuk menceburi industri pelancongan seperti mana yang dibangkitkan oleh
Yang Berhormat Kuala Krai. Antara kursus yang ditawarkan ialah Kursus Asas Pemandu
Pelancong Bandar Tahap 3 dan Kursus Regional Specific Tourist Guide (RSTG)
Sabah/Sarawak Tahap 3.

Selain itu, MOTAC turut menawarkan Kursus Pemandu Pelancong Berkemahiran
Alam Semula Jadi Setempat Tahap 2 kepada individu-individu yang berminat untuk
menjadi pemandu pelancong di kawasan alam semula jadi yang dilaksanakan oleh
Jabatan Perlindungan Hidupan Liar dan Taman Negara (PERHILITAN).

Walau bagaimanapun, kursus-kursus sedia ada berkaitan pemandu pelancong di
bawah MOTAC ini tidak melibatkan malim gunung yang dibangkitkan oleh Yang
Berhormat Kuala Krai.

Tuan Syed Saddiq bin Syed Abdul Rahman [Muar]: [Bangun]
Tuan Karupaiya a/l Mutusami [Padang Serai]: [Bangun]

Dato’ Sri Hajah Nancy Shukri: Untuk makluman, pada masa ini, malim-malim
gunung ini tidak berdaftar serta tidak dilesenkan di bawah MOTAC. Sebaliknya, malim-
malim gunung ini berdaftar di bawah Jabatan Perhutanan Negeri seperti Eco Park dan
Hutan Taman Negeri.

Ini untuk Yang Berhormat Balik Pulau. Terdapat isu yang dibangkitkan oleh Yang
Berhormat Balik Pulau berhubung peruntukan bagi tujuan penyelenggaraan Tapak
Warisan Dunia UNESCO Lembah Lenggong. Seperti Yang Berhormat sedia maklum,
Jabatan Warisan Negara (JWN), sebuah lagi agensi di bawah seliaan MOTAC, akan
melaksanakan fungsinya di bawah Akta Warisan Kebangsaan 2005 [Akta 645] untuk
memulihara, memelihara dan melindungi tapak warisan sebagaimana dirancang.
