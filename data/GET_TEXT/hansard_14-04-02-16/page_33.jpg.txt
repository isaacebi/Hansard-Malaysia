DR.18.11.2021 25

KPWKM bagi membantu OKU yang terjejas akibat pandemik COVID-19 adalah dengan
melanjutkan juga kelulusan elaun pekerja OKU, pekerja cacat kepada seramai 92,265
orang penerima bantuan elaun pekerja cacat tanpa mengira status pekerjaan mereka,
sama ada masih bekerja ataupun telah hilang pekerjaan.

Selain daripada itu, inisiatif PEMULIH juga turut ditawarkan oleh Kementerian
Sumber Manusia. Kami sentiasa bekerjasama dengan Kementerian Sumber Manusia bagi
membantu majikan mengekalkan pekerja dan mengawal bilangan pekerja yang
diberhentikan termasuk juga pekerja OKU. Kementerian Pembangunan Wanita, Keluarga
dan Masyarakat turut bekerjasama juga melalui PERKESO untuk menganjurkan karnival
khas untuk OKU di seluruh negara dan untuk memastikan supaya golongan OKU ini
mendapat pekerjaan yang sesuai dengan mereka dengan mempromosi faedah dan
menggaji OKU yang ditawarkan oleh kerajaan kepada majikan. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Soalan tambahan.
Silakan.

Tuan Sim Tze Tzin [Bayan Baru]: Terima kasih Tuan Yang di-Pertua. Terima
kasih Yang Berhormat Timbalan Menteri. Saya bangkitkan isu ini demi golongan OKU dari
Bayan Baru dan juga seluruh negara.

Kita tahu golongan OKU ini selalunya menjadi mangsa pertama apabila
berlakunya krisis ekonomi sebagainya. Mereka selalunya menjadi the first group to go
daripada segi pekerjaan mereka. Jadi saya harap daripada 4,822 OKU yang terjejas akibat
pandemik ini, bolehkah kementerian siasat adakah sesuatu yang tidak kena bahawa
mereka digugurkan daripada pekerjaan adalah disebabkan oleh diskriminasi atau
tindakan yang tidak adil kepada mereka dan bekerjasama dengan kementerian lain untuk
membuat siasatan tersebut. Bukan sekadar beri bantuan RM500 selama tiga bulan.

Mereka ini golongan yang sangat perlu dibela. Kalau berlaku ketidakadilan maka
kena siasat, bukan hanya bagi duit, hoping that this thing will go away. Bagi RM500
sahaja. This is pittance kepada rakyat tetapi yang akar pokoknya adalah adakah mereka
didiskriminasi oleh majikan-majikan? Terima kasih.

Dato’ Hajah Siti Zailah binti Mohd Yusoff: Ya, terima kasih Yang Berhormat
atas kepekaan Yang Berhormat terhadap golongan OKU. Mengikut maklumat yang kita
perolehi daripada Kementerian Sumber Manusia bahawa dalam semakan, tidak ada
golongan OKU yang direkodkan kehilangan pekerjaan. Begitu juga dalam portal
MYFutureJobs, di mana didapati dalam tempoh Januari sehingga September 2021,
seramai 669 orang pencari pekerja OKU telah berdaftar dan kita telah melaksanakan
pelbagai program Yang Berhormat, termasuk juga iaitu peruntukan RM3.8 bilion untuk
majikan mengurangkan kos operasi dan dapat dimanfaatkan kepada 2.5 juta pekerja.

01150

Di samping itu juga Karnival Khas OKU yang kita laksanakan dan kita juga
melaksanakan program dan aktiviti untuk memastikan program pekerja-pekerja OKU ini
untuk mendapat tempat di sektor awam ataupun swasta. Jadi perkara-perkara ini perlu
kerjasama daripada semua pihak sebab tanggungjawab tentang kebajikan OKU ini ia
merentasi semua kementerian. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua, saya jemput Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Berkait dengan pekerjaan kepada OKU ini saya ingin mendapatkan penjelasan
lanjut kementerian mengenai kewujudan pasukan tugasan khas atau special task force
yang ditubuhkan bagi memantau KPI satu peratus pengambilan kerja OKU di peringkat
seluruh kementerian dan agensi ketika ini.

Apakah inisiatif terkini yang diambil pasukan tugasan khas ini bagi memastikan
penyampaian dasar penggajian OKU ini khususnya pada fasa yang sangat kritikal ini?
Terima kasih.
