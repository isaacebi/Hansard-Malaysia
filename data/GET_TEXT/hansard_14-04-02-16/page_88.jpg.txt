80 DR.18.11.2021

Perbekalan 2022. Tidak kurang 81 orang Ahli Yang Berhormat telah turut sama berbahas
isu-isu yang melibatkan kepentingan rakyat, perniagaan dan juga negara.

Saya hargai dan ucapkan ribuan terima kasih atas cadangan, teguran serta
pandangan yang disampaikan Ahli-ahli Yang Berhormat semua. Pada hari ini, izinkan
saya memberi penjelasan dan menjawab persoalan-persoalan utama yang dibangkitkan
sepanjang tempoh perbahasan lalu.

Pertamanya, ingin saya tegaskan di sini bahawa Bajet 2022 tetap dengan tema
“Keluarga Malaysia, Makmur Sejahtera”, kekal bersifat inklusif, mampan dan seimbang
dengan fokus untuk memastikan rakyat yang sejahtera, perniagaan yang berdaya tahan,
ekonomi makmur dan mampan. Tuan Yang di-Pertua, sejak pembentangan Bajet 2022,
beberapa Ahli Yang Berhormat dan pihak lain telah menyuarakan cadangan berhubung
usaha untuk menambah baik tadbir urus, kecekapan serta ketelusan pengurusan
kewangan dan bajet kerajaan.

Sukacita saya umumkan di sini bahawa peruntukan tambahan akan disediakan
bagi perkara-perkara berikut. Pertama, peruntukan tambahan berjumlah RM10 juta
kepada Jabatan Audit Negara bagi memperkukuh keupayaan dan mengoptimumkan
proses pengauditan. Perkara ini selari dengan hasrat dan titah juga Seri Paduka Baginda
Yang di-Pertuan Agong supaya kerajaan mengambil tindakan sewajarnya susulan
pembentangan Laporan Ketua Audit Negara baru-baru ini yang membangkitkan isu
pembaziran wang awam. la juga mengambil kira pandangan Ahli-ahli Yang Berhormat
supaya peruntukan Jabatan Audit Negara ini ditambah.

Timbalan Yang di-Pertua [Dato’ Mohd Rashid Hasnon]: Yang Berhormat
Menteri.

Datuk Seri Utama Tengku Zafrul bin Tengku Abdul Aziz: Kedua, peruntukan...

Timbalan Yang di-Pertua [Dato’ Mohd Rashid Hasnon]: Yang Berhormat
Langkawi berdiri, adakah untuk mencelah Yang Berhormat Langkawi.

Datuk Seri Utama Tengku Zafrul bin Tengku Abdul Aziz: Bukankah saya yang

Timbalan Yang di-Pertua [Dato’ Mohd Rashid Hasnon]: Betul. Kalau ..
Datuk Seri Utama Tengku Zafrul bin Tengku Abdul Aziz: Saya habiskan.

Timbalan Yang di-Pertua [Dato’ Mohd Rashid Hasnon]: Silakan. Minta maaf
Yang Berhormat Langkawi.

Datuk Seri Utama Tengku Zafrul bin Tengku Abdul Aziz: Yang Berhormat
Langkawi, saya tidak nampak. Silakan. Saya tidak nampak. Minta maaf. [Ketawa] Tengah
fokus.

Timbalan Yang di-Pertua [Dato’ Mohd Rashid Hasnon]: Sahaja tidak press.
Tengah fokus. Baik.

Tun Dr. Mahathir bin Mohamad [Langkawi]: Terima kasih Tuan Yang di-Pertua,
mengikut peraturan-peraturan, bajet kita perlu dikemukakan ke dalam Dewan ini supaya
dapat dibahaskan dan ditentukan sama ada dilulus ataupun tidak. Sepatutnya Menteri
Kewangan menjelaskan semua item-item dalam bajet tetapi sekarang ini saya dapati
bahawa ada satu item yang tidak disebut dalam bajet tetapi sekarang ini sudah timbul di
khalayak ramai.

Bajet ini berkenaan dengan hadiah kepada Yang Berhormat bekas Perdana
Menteri Dato’ Sri Mohd Najib bin Tun Abd Razak. Dianya akan dihadiah dengan harta dan
rumah bernilai RM100 juta kerana kononnya jasanya kepada negara. Ini tidak disebut.

Timbalan Yang di-Pertua [Dato’ Mohd Rashid Hasnon]: Baik.

Tun Dr. Mahathir bin Mohamad [Langkawi]: Kerana kita hendak tahulah, apa
dia jasa dia? [Ketawa]

Timbalan Yang di-Pertua [Dato’ Mohd Rashid Hasnon]: [Ketawa]
