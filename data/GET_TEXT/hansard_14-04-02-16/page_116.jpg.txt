108 DR.18.11.2021

Jadi, kereta anggota pentadbiran telah tamat pajakan dan perlu digantikan
memandangkan ia melibatkan soal keselamatan dan keselesaan pengguna. Di samping
itu, kos alat ganti, pembaikan dan penyelenggaraan akan menjadi tinggi dan ketersediaan
alat ganti di pasaran pun sudah semakin berkurangan kerana kereta itu sudah tidak dibuat
lagi serta menjejaskan kelancaran penyelenggaraan anggota pentadbiran.

Jadi, kerajaan sedia maklum bahawa kenderaan keluaran PROTON + wajar diberi
keutamaan— ada yang akan sebut ini kejap lagi— dalam pembekalan kenderaan
kerajaan. Namun demikian, PROTON telah memaklumkan secara rasmi kepada
Kementerian Kewangan pada 21 November 2019 berhubung pemberhentian pengeluaran
PROTON Perdana 2.4 Premium. Jadi, perkara ini sekali gus telah menjejaskan
penggantian kereta Menteri-menteri Persekutuan. Maka kerajaan tiada pilihan lain selain
beralih kepada model lain untuk mengganti PROTON Perdana ini.

Kos pajakan yang dibelanjakan untuk setiap kenderaan rasmi Menteri-menteri
Persekutuan memberi nilai faedah yang terbaik. Ini dapat dilihat daripada reputasi
kenderaan yang bercirikan teknologi yang canggih. Kita tengok ruang kabin itu lebih besar,
konfigurasi pacuan roda belakang, macam-macam lagilah. Ini menjamin keselesaan dan
keselamatan seseorang pegawai pentadbiran dan juga menjadi keutamaan di mana-mana
kerajaan-kerajaan negeri lain juga.

Jadi— oh! Sorry. Silakan.

Tuan Syed Saddiq bin Syed Abdul Rahman [Muar]: Yang Berhormat Menteri,
sedikit. Yang tidak masuk akal, kalau PROTON Perdana tidak lagi boleh diguna pakai,
kenapa kerajaan tidak memilih menggunakan X70 dan memilih untuk menggunakan
Vellfire?

Saya katakan ini, boleh tanya Menteri-menteri yang sebelum ini di bawah Pakatan
Harapan di sebelah sana, apabila cadangan untuk menukar kepada Vellfire, saya tolak.
Apabila ada yang kata PROTON Perdana tidak boleh diguna pakai, saya katakan guna
X70.

Datuk Seri Utama Tengku Zafrul bin Tengku Abdul Aziz: Tolak di Kabinet?

Tuan Syed Saddiq bin Syed Abdul Rahman [Muar]: Saya tolak penggunaan
Vellfire...

Datuk Seri Utama Tengku Zafrul bin Tengku Abdul Aziz: Di dalam Jemaah
Menteri?

Tuan Syed Saddiq bin Syed Abdul Rahman [Muar]: Betul. Dalam Jemaah
Menteri...

Datuk Seri Utama Tengku Zafrul bin Tengku Abdul Aziz: Jadi, kenapa tidak
resign sahaja kalau tidak setuju?

[Dewan riuh]

Datuk Seri Panglima Abdul Azeez bin Abdul Rahim [Baling]: “Cakap tidak
serupa bikin”.

Dato’ Haji Salim Sharif [Jempol]: “Cakap tidak serupa bikin’.

Tuan Syed Saddiq bin Syed Abdul Rahman [Muar]: Ini adalah keputusan
Kabinet dan akhirnya untuk kekalkan penggunaan PROTON. Kalau PROTON Perdana
tidak boleh diguna pakai, kenapa X70 tidak boleh? Adakah X70 ini tidak selesa, tidak
selamat? Kenapa perlu gunakan kereta Vellfire?

Datuk Seri Utama Tengku Zafrul bin Tengku Abdul Aziz: Mungkin Yang
Berhormat Muar tidak tahu ya. Yang Berhormat tahu atau tidak, kerajaan-kerajaan negeri
juga menggunakan model kenderaan Toyota, menggunakan Honda, kerajaan negeri juga
menggunakan Mercedes sebagai kenderaan rasmi kerajaan negeri. Kenapa, kerana...

Tuan Syed Saddiq bin Syed Abdul Rahman [Muar]: Tolong jawab, kenapa
Vellfire lebih selamat dan juga lebih mewah keselesaan jika nak dibandingkan dengan
PROTON ?
