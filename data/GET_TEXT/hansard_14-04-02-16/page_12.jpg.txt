4 DR.18.11.2021

Tuan Haji Ahmad bin Hassan [Papar]: Papar.
Dato’ Mahfuz bin Haji Omar [Pokok Sena]: Tuan Yang di-Pertua...

Datuk Seri Dr. Haji Dzulkefly bin Ahmad [Kuala Selangor]: Tuan Yang di-
Pertua...

Tuan Yang di-Pertua: Maaf. Saya cuma ada 30 minit. Ada lagi 15 minit. Dua
soalan, maaf ya. Yang Berhormat Dungun.

2. Tuan Haji Wan Hassan bin Mohd Ramli [Dungun] minta Menteri Komunikasi
dan Multimedia menyatakan langkah strategik yang diambil oleh Suruhanjaya
Komunikasi dan Multimedia Malaysia (SKMM) bagi menangani isu penghinaan terhadap
agama Islam yang masih berleluasa dalam media sosial.

Menteri Komunikasi dan Multimedia [Tan Sri Datuk Seri Panglima Haji
Annuar bin Haji Musa]: Bismillahi Rahmani Rahim. Assalamualaikum warahmatullahi
wabarakatuh. Terima kasih Yang Berhormat. Seperti mana kita sedia maklum,
perlembagaan negara kita telah menetapkan Islam agama bagi Persekutuan serta
agama-agama lain adalah bebas untuk diamalkan. Maka prinsip menghormati kedudukan
agama Islam dan juga agama-agama lain hendaklah sentiasa dipatuhi oleh seluruh rakyat
dalam negara kita.

Oleh yang demikian, kerajaan melalui Suruhanjaya Komunikasi dan Multimedia
Malaysia dengan kerjasama PDRM tidak akan berkompromi dan sentiasa komited untuk
mengambil tindakan yang setegas-tegasnya terhadap mana-mana pihak yang
mengganggu gugat kestabilan dan keharmonian negara termasuklah penghinaan
terhadap agama Islam dan juga mana-mana agama lain.

Tuan Yang di-Pertua, pendekatan secara kolektif diambil melalui jalinan
kerjasama erat di antara SKMM dengan agensi-agensi seperti PDRM, Jabatan Kemajuan
Islam Malaysia dan Jabatan Agama Islam Negeri-negeri meliputi aspek pengenalpastian
kandungan-kandungan yang berunsurkan kebencian terhadap agama Islam. Ini
termasuklah dalam aspek penguatkuasaan serta bantuan teknikal yang diberikan oleh
SKMM kepada agensi-agensi penguat kuasa.

PDRM dan SKMM _ untuk makluman, baru-baru ini melalui Mesyuarat
Jawatankuasa Induk PDRM-MCMC terus komited untuk mengukuhkan jalinan kerjasama
bagi membanteras jenayah dan melindungi pengguna Internet dalam negara termasuk
mengenai isu berkaitan ketenteraman awam di media sosial. Melalui pengukuhan
kerjasama ini, proses pemantapan interoperability bersama pihak Police Cyber
Investigation Response Centre (PCIRC) PDRM juga telah dimulakan bagi memudahkan
koordinasi dan penyelarasan dalam mengenal pasti kandungan yang boleh menggugat
ketenteraman awam termasuk isu-isu kandungan berkaitan penghinaan terhadap agama,
kaum dan institusi beraja, 3R iaitu royalty, race and religion.

Saya juga telah meminta SKMM melihat semula kepada SOP tindakan mereka
untuk mengkaji di bawah ruang undang-undang yang sedia ada untuk tindakan-tindakan
lebih proaktif dilakukan. Saya difahamkan SKMM sedang membuat rujukan kepada pihak
AG Chambers untuk membolehkan pentafsiran yang jelas di bawah undang-undang sedia
ada di mana dirasakan tindakan lebih tegas dan pantas tanpa kompromi dilakukan
terhadap penghinaan agama Islam dan juga agama-agama yang lain. Terima kasih.

Tuan Yang di-Pertua: Terima kasih Yang Berhormat. Yang Berhormat Dungun.

Tuan Haji Wan Hassan bin Mohd Ramli [Dungun]: Terima kasih atas jawapan
Yang Berhormat Menteri. Tuan Yang di-Pertua, saya pohon untuk kita lihat banyak
komen dan pendapat yang menjurus kepada penghinaan terhadap Islam yang dibuat
secara keterlaluan dimuat naik dalam media-media sosial.

01020

Soalan saya, adakah SKMM mempunyai tenaga kerja yang mencukupi bagi
mengambil tindakan sewajarnya dalam kes-kes ini, memandangkan pada waktu ini jelas
