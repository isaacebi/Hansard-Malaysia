68 DR.18.11.2021

Bagi pihak kementerian, saya ingin mengucapkan terima kasih kepada kerajaan.
Terima kasih juga kepada Yang Berhormat Kota Kinabalu kerana mempersiapkan kami.
Kerajaan telah menyiapkan kami dengan bajet ini untuk terus melaksanakan tugas dan
memastikan industri pelancongan untuk kembali bangkit serta seni dan budaya tanah air
kekal segar untuk diwarisi dan dipelihara.

Melalui Bajet 2022 juga, kerajaan telah mengumumkan komitmen untuk
memulihkan dan memangkin beberapa sektor tumpuan. Bagi sektor pelancongan,
beberapa inisiatif utama dengan nilai keseluruhan RM1.6 bilion telah diumumkan untuk
dilaksanakan pada tahun hadapan merangkumi antaranya:

(i) pelaksanaan program subsidi upah bersasar kepada pemain
industri pelancongan;

(ii) bantuan khas kepada lebih 20,000 pengusaha pelancongan yang
berdaftar;

(iii) penyelenggaraan infrastruktur pelancongan; dan

(iv) pemberian geran padanan bagi tujuan pembaikan kepada 738
hotel bajet yang berdaftar di bawah MOTAC dan geran
pembaikan kepada pemilik inap desa berdaftar.

Banyak lagi yang telah dijadikan inisiatif kita. Ada sebanyak sehingga 10 inisiatif.
Namun begitu Tuan Yang di-Pertua, menyentuh persoalan yang dibangkitkan oleh Yang
Berhormat Kota Kinabalu bahawa bajet ini adalah tidak mencukupi. Saya suka betul ini
Yang Berhormat Kota Kinabalu. Di mana dia? Yang Berhormat Kota Kinabalu ada di sini?
Nanti minta lebih kepada Yang Berhormat Menteri Kewangan. Saya galakkanlah kalau ini
dikatakan tidak mencukupi, kita galakkan. Namun begitu, saya tidak berhasrat untuk
menjadikan perkara ini sebagai alasan untuk tidak dapat menjalankan tanggungjawab
kami.

Ini kKerana apa-apa jumlah yang diperuntukkan sama ada RM1 bilion atau RM2
billion sekalipun masih akan ada pihak akan berpandangan ia tidak mencukupi. Ini kerana
kita mempunyai dan akan sentiasa ada banyak perkara dilaksanakan demi Keluarga
Malaysia. Namun Tuan Yang di-Pertua, apa yang penting kami di MOTAC akan
menggunakan segala sumber yang ada dan yang diberikan untuk terus melaksanakan
tugas kami.

Pada masa yang sama, MOTAC akan terus menggunakan ruang dan peluang
yang ada untuk mengoptimumkan kerjasama dan sumber merentas kementerian.
Penggunaan sumber dan kepakaran serta kerjasama rentas kementerian ini boleh
membawa manfaat bersama antara agensi dan juga pemegang taruh yang terlibat. Ini
terbukti melalui banyak rancangan pembangunan dan program yang telah dilaksanakan
oleh MOTAC.

Sebagai contoh, baru-baru ini, ketika mengadakan lawatan kerja ke Kelantan,
saya telah berpeluang melihat contoh hasil kerjasama rentas agensi kerajaan iaitu Laman
Warisan Serunding Kampung Laut yang merupakan pakej satu projek pembangunan
semula Kampung Laut sebagai kampung pelancongan warisan. Ini adalah hasil kerjasama
yang dijalankan oleh MOTAC dengan Majlis Pembangunan Wilayah Ekonomi Pantai
Timur (ECERDC).

Terdapat juga peruntukan inisiatif atau bantuan oleh kerajaan yang diletakkan di
bawah kementerian atau agensi kerajaan yang lain. Akan tetapi boleh turut dimanfaatkan
oleh penggiat industri langsung di bawah MOTAC. Contohnya program subsidi upah yang
diletakkan, peruntukannya di bawah Kementerian Sumber Manusia juga boleh
dimanfaatkan oleh penggiat industri pelancongan, misalnya industri perhotelan.

Pada masa yang sama, Tuan Yang di-Pertua, MOTAC juga akan meneroka
kerjasama melibatkan pihak swasta selaras dengan salah satu teras strategik Dasar
Pelancongan Negara, iaitu DPN yang telah dibangunkan oleh MOTAC iaitu menggariskan
keperluan kerjasama awam swasta, public-private partneship (PPP) demi memastikan
pertumbuhan sektor pelancongan setanding dengan negara-negara lain.
