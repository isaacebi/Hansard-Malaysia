DR.18.11.2021 67

Tuan Yang di-Pertua: Okey, Yang Berhormat semua. Yang Berhormat Menteri,
Yang Berhormat Menteri sudah tamat. Masa sudah tamat.

Dato’ Seri Dr. Shahidan bin Kassim: Jadi, oleh sebab masa tidak mencukupi
Yang Berhormat, jadi Yang Berhormat Teluk Intan, Yang Berhormat Balik Pulau, kena
maklum sebab mereka sudah bercakap. Kemudian Yang Berhormat — dan juga Yang
Berhormat lain yang telah menimbulkan...

Tuan Lim Lip Eng [Kepong]: Kepong.

Dato’ Seri Dr. Shahidan bin Kassim: Yang Berhormat Teluk Intan, Yang
Berhormat Balik Pulau, Yang Berhormat Segambut, Yang Berhormat Seputeh dan juga
Yang Berhormat Kepong. Saya terpaksa jawab secara bertulis dan jawapan bertulis ini
sudah pasti menggembirakan Yang Berhormat semua kerana dalam jawapan tersebut
akan ada faktor win-win.

Tuan Khalid bin Abd Samad [Shah Alam]: Win-win. [Ketawa]

Dato’ Seri Dr. Shahidan bin Kassim: Win-win yang akan dipersetujukan oleh
semua pihak dengan hebatnya. Saya berterima kasih Tuan Yang di-Pertua kerana bagi
peluang untuk saya menjawab. Terima kasih. Assalamualaikum warahmatullahi
wabarakatuh.

Tuan Yang di-Pertua: Terima kasih Yang Berhormat Menteri. Seterusnya, saya
ingin menjemput Yang Berhormat Menteri di Kementerian Pelancongan, Seni dan
Budaya. Silakan Yang Berhormat Menteri.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

3.28 ptg.

Menteri Pelancongan, Seni dan Budaya [Dato’ Sri Hajah Nancy Shukri]:
Terima kasih Tuan Yang di-Pertua. Bismillahi Rahmani Rahim.

Lembut ditutur dialun suara,

Susunan kata pantun pembuka,
Salam dihulur manis bicara,

Membuka kata madah seloka.

Daun palas buah bidara,
Gugur delima di tepi paya,
Bajet dibahas pemangkin negara,
Manfaat bersama Keluarga Malaysia.

Tuan Yang di-Pertua, terlebih dahulu saya ingin merakamkan setinggi-tinggi
penghargaan dan ucapan terima kasih kepada Ahli-ahli Yang Berhormat yang telah
berbahas dan menyentuh perkara-perkara di bawah tanggungan Kementerian
Pelancongan, Seni dan Budaya iaitu MOTAC semasa sesi perbahasan Belanjawan 2022
peringkat dasar di Dewan Rakyat ini dan dari 1 hingga 11 November 2021 yang lalu.

Saya amat menghargai keprihatinan semua Ahli Yang Berhormat dan amat
menghargai cadangan serta pandangan yang telah diutarakan. Semua perkara yang
dibangkitkan akan kami di MOTAC ambil maklum dan ambil kira untuk merancang dan
terus menjalankan amanah yang diberikan kepada kami.

01530

Insya-Allah pada hari ini saya akan memberi maklum balas terhadap pertanyaan-
pertanyaan yang telah dikemukakan oleh semua Ahli Yang Berhormat yang berkenaan.
Ada 11 orang semuanya. Pertama ialah apa yang dianjurkan di sini Tuan Yang di-Pertua.
Untuk makluman melalui bajet 2022 yang dibentangkan MOTAC telah diperuntukkan
sebanyak RM1.142 bilion. Ini adalah berkaitan dengan isu yang dibangkitkan oleh Yang
Berhormat Kota Kinabalu.
