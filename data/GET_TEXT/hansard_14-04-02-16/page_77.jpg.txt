DR.18.11.2021 69

Peluang kerjasama sebegini boleh memainkan peranan penting bagi membawa
kepentingan bukan sahaja kepada entiti perniagaan itu sendiri, malah turut sama-sama
menyumbang kepada kepentingan rakyat dan negara. Inisiatif-inisiatif di bawah bajet yang
telah dibentangkan ini juga, diyakini dapat mempercepatkan pemulihan dan
pembangunan semula industri pelancongan negara yang kini mula aktif selepas
pengumuman kebenaran rentas negeri, bermula 11 Oktober 2021 yang lalu. Tambahan
pula Tuan Yang di-Pertua, aktiviti-aktiviti dan perniagaan berasaskan pelancongan juga
mula aktif dan rancak di negeri-negeri yang berada dalam Fasa 3 dan Fasa 4 Pelan
Pemulihan Negara.

Inisiatif-inisiatif utama bagi membantu sektor pelancongan seperti yang saya
sebutkan tadi juga adalah menyeluruh yang menyentuh bantuan dalam meringankan
beban perniagaan. Menggalakkan promosi pelancongan, pembaikan kemudahan dan
infrastruktur pelancongan serta usaha-usaha menggalakkan rakyat untuk keluar
melancong. /nsya-Allah MOTAC akan sebaik mungkin mengurus peruntukan di bawah
kawalan kementerian untuk manfaat maksimum industri pelancongan seni dan budaya
dalam tempoh pemulihan semula ini.

Seterusnya dari Yang Berhormat Kota Kinabalu dan Yang Berhormat Bukit
Bendera. Tuan Yang di-Pertua menyentuh isu kadar penggunaan ataupun utilisation rate,
dengan izin, PENJANA Tourism Financing ataupun PTF yang telah dibangkitkan oleh
Yang Berhormat Kota Kinabalu dan Yang Berhormat Bukit Bendera. Ingin dimaklumkan
bahawa MOTAC telah mengadakan beberapa siri perbincangan bersama Bank Negara
Malaysia bagi meneliti perkara ini.

Daripada penelitian dan maklum balas yang diperolehi antara faktor utama
mengapa permohonan pinjaman mudah ini rendah adalah kerana kegusaran di kalangan
pemain industri untuk membayar semula pinjaman tersebut di kala tidak dapat menjana
pendapatan kerana aktiviti pelancongan yang sangat terhad semasa pelaksanaan
Perintah Kawalan Pergerakan (PKP). Sentimen kerisauan keupayaan perniagaan untuk
membayar semula pinjaman berikutan aktiviti pelancongan yang sangat perlahan ini juga
turut dikongsi oleh pihak bank.

Dalam hal ini Tuan Yang di-Pertua, MOTAC menjangkakan situasi ini boleh
menjadi lebih baik dengan mengambil kira aktiviti pelancongan telah mula dibenarkan
untuk beroperasi semula secara berperingkat serta aktiviti rentas negeri yang mula
dibenarkan baru-baru ini. Perkembangan ini sudah tentu boleh mengatasi isu kegusaran
terhadap aktiviti perniagaan yang perlahan dan keupayaan membayar semula pinjaman
di kedua-dua belah pihak iaitu pemain industri dan juga bank.

Sementara itu, ada juga yang memberi maklum balas bahawa syarat yang
dikenakan agak ketat. Mengenai perkara ini pihak Bank Negara Malaysia memaklumkan
bahawa bank-bank yang terlibat telah pun melonggarkan syarat pembiayaan. Contohnya,
pemohon tidak lagi perlu mengemukakan penyata bank yang diaudit. Akan tetapi
memadai dengan penyata bank yang menunjukkan transaksi positif.

MOTAC dan BNM dari semasa ke semasa akan terus memantau perkembangan
permohonan skim ini dan sentiasa berusaha untuk menambah baik insentif yang
ditawarkan bagi memastikan penggiat industri pelancongan mendapat manfaat daripada
PTF ini. Pandangan dan input yang diterima terutamanya daripada pihak penggiat industri
pelancongan kategori Perusahaan Kecil dan Sederhana (PKS) akan sentiasa diambil
perhatian dan diberi pertimbangan sewajarnya oleh pihak kerajaan dan pihak bank yang
menawarkan PTF ini.

Tuan Wong Hon Wai [Bukit Bendera]: Minta penjelasan Yang Berhormat
Menteri dari Bukit Bendera.

Timbalan Yang di-Pertua [Dato’ Mohd Rashid Hasnon]: Yang Berhormat Bukit
Bendera.

Dato’ Sri Hajah Nancy Shukri: Yang Berhormat Bukit Bendera, okey.
01540

Tuan Wong Hon Wai [Bukit Bendera]: Tadi saya mendengar bahawa Yang
Berhormat Menteri hanya melonggarkan syarat-syarat sahaja. Saya ingin mengetahui
