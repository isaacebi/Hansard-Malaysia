16 DR.18.11.2021

Tuan Yang di-Pertua: Terima kasih.

Tuan Haji Yamani Hafez bin Musa: Terima kasih Ahli Parlimen Padang Serai di
atas soalan dan jawapan yang diberi sekali gus. Memang saya akan, saya belum ada
angka tersebut bersama saya dan insya-Allah saya akan bagi secara bertulis. Terima
kasih Tuan Yang di-Pertua. Terima kasih.

Tuan Yang di-Pertua: Terima kasih Yang Berhormat Timbalan Menteri.
Seterusnya saya menjemput Yang Berhormat Tuan Wong Tack.

6. Tuan Wong Tack [Bentong] minta Menteri Kanan Pendidikan menyatakan
adakah silibus pendidikan mengenai perubahan iklim akan diperluas memandangkan isu
ini merupakan satu isu kritikal dan adalah penting kesedaran serta pengetahuan pelajar-
pelajar dalam isu ini dipertingkatkan.

Timbalan Menteri Pendidikan Il [Datuk Mohamad bin Alamin]: Bismillahi
Rahmani Rahim. Assalamualaikum warahmatullahi wabarakatuh. Terima kasih Yang
Berhormat Tuan Yang di-Pertua. Kementerian Pendidikan Malaysia (KPM) sentiasa
berusaha untuk memastikan kokurikulum yang digubal relevan dengan keadaan semasa.

Untuk makluman Ahli Yang Berhormat, elemen yang berkaitan dengan perubahan
iklim telah diterapkan dalam topik tertentu berkaitan cuaca dan iklim dalam mata pelajaran
Geografi, Sains, Sejarah serta Reka Bentuk Teknologi. Dalam mata pelajaran tersebut,
murid didedahkan dengan pengetahuan dan kefahaman mengenai cuaca dan iklim. Murid
turut diberikan pendidikan melalui kerja lapangan, kajian kes dan aktiviti pembelajaran
berasaskan projek.

Selain itu, murid didedahkan dengan elemen berkaitan perubahan iklim dalam
mata pelajaran lain seperti Bahasa Melayu, Bahasa Inggeris, Pendidikan Islam,
Pendidikan Moral, Ekonomi dan pelaksanaan pendidikan sivik dalam lima mata pelajaran
iaitu Bahasa Melayu, Bahasa Inggeris, Sejarah, Pendidikan Islam dan Pendidikan Moral.

01110

Selain pembelajaran dalam bilik darjah, murid juga didedahkan mengenai
perubahan iklim melalui aktiviti pembelajaran luar bilik darjah seperti aktiviti literasi
pencerapan cuaca dan iklim. Selain itu, terdapat aktiviti-aktiviti lain yang dilaksanakan
melalui kerjasama KPM dengan pelbagai agensi kerajaan seperti Jabatan Alam Sekitar,
pihak berkuasa tempatan dan badan bukan kerajaan (NGO). Murid turut diberikan
pengetahuan berkenaan perubahan iklim menerusi sesi webinar dan ceramah yang
disampaikan oleh pihak NGO. Selain daripada itu, bahan bacaan berkaitan perubahan
iklim dalam bentuk bahan bercetak dan bahan digital juga diedarkan ke sekolah.

Untuk makluman Dewan yang mulia ini, KPM yakin syllabus semasa berkaitan
perubahan iklim memberikan kefahaman yang meluas dan meningkatkan kesedaran
kepada murid di setiap peringkat dari prasekolah sehingga sekolah menengah. Sekian
dan terima kasih.

Tuan Wong Tack [Bentong]: Tuan Yang di-Pertua, memandangkan pendidikan
khasnya apabila ditumpukan pada kanak-kanak dan anak muda, merupakan faktor utama
dalam menangani perubahan iklim. Adakah pihak kementerian mempunyai perancangan
untuk memperkenalkan alam sekitar sebagai satu mata pelajaran teras di semua peringkat
sistem pendidikan iaitu dari tadika hingga ke peringkat pengajian tinggi? Terima kasih.

Datuk Mohamad bin Alamin: Terima kasih Yang Berhormat atas soalan
tambahan. Sebagaimana yang saya sebutkan di awal jawapan tadi bahawa syllabus ini
digubal oleh para penggubal kita dengan melihat kepada keperluan dari semasa ke
semasa. Akan tetapi, apa yang saya ingin nyatakan di sini bahawa topik yang berkenaan
dengan perubahan iklim ini telah pun diserapkan sebagaimana saya nyatakan tadi dalam
subjek-subjek yang saya sebutkan seperti Bahasa Melayu dan Bahasa Inggeris,
kemudian Pendidikan Islam, Pendidikan Moral.

Kerana apa? Kita akan menyediakan topik-topik tertentu ataupun tema-tema
tertentu untuk mereka memahami. Saya bagi contoh Bahasa Melayu, mereka akan buat
