12 DR.18.11.2021

3. Dato’ Dr. Xavier Jayakumar A/L Arulanandram [Kuala Langat] minta Menteri
Komunikasi dan Multimedia menyatakan pelan transformasi teknologi 5G yang
mempunyai keupayaan yang nyata berbeza berbanding teknologi sebelumnya. Apakah
tindakan atau strategi yang diambil untuk menangani peralihan perubahan teknologi 5G
serta jangka masa peralihan ini.

Menteri Komunikasi dan Multimedia [Tan Sri Datuk Seri Panglima Haji
Annuar bin Haji Musa]: Terima kasih Tuan Yang di-Pertua. Sebenarnya walaupun
diperkenalkan perkhidmatan 5G, tidak bermakna berlaku peralihan penggunaan teknologi
kerana penggunaan 4G berjalan seiring sementara kerajaan memulakan rollout
perkhidmatan 5G.

01050

5G merupakan satu pendekatan atau teknologi ke hadapan atau way forward
untuk aktiviti-aktiviti yang lebih canggih, lebih moden dan lebih berteknologi tinggi seperti
kepenggunaan untuk artificial intelligence, autonomous vehicle, drone technology,
telemedicine, internet of things dan sebagainya.

Tidak ada tempoh masa untuk peralihan itu walaupun tempoh rollout telah
dipercepatkan selama dua tahun. Pada awalnya kerajaan merancang untuk rollout 5G
bermula pada tahun 2023, tetapi sejak kita melancarkan MyDigital pada awal tahun ini,
kerajaan membuat keputusan untuk mempercepatkan proses ro/lout bermula pada tahun
ini 2021 dan akan dijalankan dalam tempoh tiga tahun sehingga tahun 2024 untuk
mencapai 80 peratus coverage bagi kawasan-kawasan berpenduduk.

Untuk makluman Yang Berhormat, sebelum perkara ini dilakukan, perjalanan
teknologi 5G di Malaysia bermula apabila Malaysia telah berjaya melaksanakan 71 kes
ataupun projek demonstration pada kira-kira akhir tahun 2019 sehingga penghujung tahun
2020 di 50 buah tapak- live site merentasi tujuh buah negeri iaitu di Kedah, Pahang, Perak,
Pulau Pinang, Selangor, Terengganu, dan Wilayah Persekutuan Kuala Lumpur.

Projek demonstrasi ini telah memberi tumpuan kepada sembilan sektor industri
iaitu bandar pintar- smart city, hiburan dan media, oi! and gas, pelancongan, pembuatan
dan pemprosesan, pendidikan, pengangkutan pintar, penjagaan kesihatan digital dan
pertanian melalui sokongan dan komitmen daripada penggiat-penggiat industri
telekomunikasi dan multimedia. Projek demonstrasi ini bagi membolehkan rangkaian dan
perkhidmatan 5G yang menyeluruh berimpak tinggi dapat dirancang.

Bagi merealisasikan aspirasi negara, Rangka Tindakan Ekonomi Digital atau
MyDIGITAL yang diumumkan pada 19 Februari tahun ini juga telah menggariskan
rancangan untuk mempercepatkan pelaksanaan dan pencapaian Malaysia sebagai
negara ekonomi maju dari sudut teknologi. Oleh yang demikian, pelaksanaan program
5G ini adalah antara perkara yang sedang diberikan keutamaan sementara perkhidmatan
4G diteruskan.

Dato’ Dr. Xavier Jayakumar a/l Arulanandam [Kuala Langat]: Terima kasih
Yang Berhormat Menteri.

Soalan saya. Ya, memang saya bersetuju bahawa kita kena alih kepada industri
yang lebih cepat, pantas dan juga untuk negara kita maju iaitu untuk adakan teknologi 5G.
Tetapi pada masa yang sama, Yang Berhormat Menteri, apakah langkah-langkah yang
kerajaan akan ambil untuk pastikan bahawa 4G juga di beberapa buah kawasan tertentu
yang sekarang pun kita ada masalah dengan internet di beberapa buah kawasan?

So, adakah kerajaan akan bagi tumpuan juga kepada kawasan-kawasan dalaman
dan juga kawasan-kawasan luar bandar yang kita masih ada masalah dengan internet?
la untuk kita pastikan bahawa kawasan-kawasan ini pun akan maju bersama dengan
kawasan-kawasan perbandaran di mana apa-apa yang telah disebut oleh Yang
Berhormat Menteri itu saya terima bahawa itu untuk kemajuan negara, tempat dan
sebagainya.

Akan tetapi, adakah jaminan dibagi oleh kerajaan bahawa kawasan-kawasan
dalaman juga akan diberi tumpuan dan pastikan bahawa sebelum 5G masuk kepada
kawasan-kawasan ini, 4G ataupun 3G akan dikuatkuasakan dan dikuatkan untuk mereka
yang duduk di dalam kawasan-kawasan ini? Terima kasih Yang Berhormat Menteri.
