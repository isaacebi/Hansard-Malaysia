DR.18.11.2021 11

Tuan Haji Ahmad bin Hassan [Papar]: Siapa itu? Papar.

Tuan Steven Choong Shiau Yoon [Tebrau]: [Bangun]

Tuan Yang di-Pertua: Yang Berhormat Jempol.

Tuan Haji Ahmad bin Hassan [Papar]: Oh Yang Berhormat Jempol.

Dato’ Haji Salim Sharif [Jempol]: Okey terima kasih Tuan Yang di-Pertua. Saya
tertarik tadi, jawapan tadi. Garis kemiskinan yang mana disebutkan tadi garis kemiskinan
yang ditetapkan adalah RM2,208 sebulan seisi rumah pada tahun 2019. Apa yang
kementerian buat had kemiskinan makanan pada kadar RM1,169. Ini menunjukkan
bahawa seperti mana yang Yang Berhormat Kapar sebut tadi, ia nya amat terkesan
kepada keluarga seolah-olah menafikan haknya untuk dibela dalam suasana hari ini yang
cukup terkesan akibat COVID-19.

Apakah peranan, apakah perancangan kementerian untuk menaikkan had
tersebut. Adakah ia dipilih kasih, yang kampung ini dia garis kemiskinan, yang mungkin
bandar begini. Mohon keputusan dan jawapan kepada Timbalan Menteri. Terima kasih.

Tuan Yang di-Pertua: Silakan.

Dato’ Hajah Siti Zailah binti Mohd Yusof: Terima kasih Yang Berhormat di atas
soalan tambahan. Sebenarnya tidak ada isu pilih kasih dalam pemberian bantuan, semua
rakyat kita raikan semuanya. Cuma apa yang perlu difahami bahawa bidang kuasa yang
memberi kelulusan bukan semata-mata di bawah Kementerian Pembangunan Wanita,
Keluarga dan Masyarakat. Kita memberi pandangan adapun kelulusan adalah bergantung
kepada kelulusan daripada Kementerian Kewangan dan kemampuan kewangan kerajaan.
Terima kasih.

Tuan Yang di-Pertua: Ya, Yang Berhormat Papar. Ringkas ya.

Tuan Haji Ahmad bin Hassan [Papar]: Terima kasih Tuan Yang di-Pertua. Saya
ada menerima banyak rungutan dan aduan daripada para pesara-pesara dan juga ibu-ibu
tunggal di kawasan saya. Mereka ini meluahkan perasaan sedih mereka kerana sebelum
ini mereka dapat bantuan daripada kerajaan tetapi tiba-tiba sahaja bantuan ini dihentikan.
Mereka pun tidak tahu disebabkan oleh apa.

Jadi apa yang saya ingin merayu di sini kepada kerajaan ialah kalau ingin
membuat untuk assessment kepada mereka ini datanglah dan lihatlah kehidupan mereka
dan datang ke rumah mereka macam mana cara penghidupan mereka. Ini yang lagi
penting. Jangan kita buat assessment on paper sahaja. Terima kasih.

Tuan Yang di-Pertua: Terima kasih.

Dato’ Hajah Siti Zailah binti Mohd Yusof: Terima kasih Yang Berhormat di atas
soalan yang dikemukakan dan terima kasih di atas keprihatinan Yang Berhormat terhadap
keperluan ibu tunggal dan wanita-wanita yang memerlukan di luar sana. Sebenarnya kita
sangat memerlukan kerjasama daripada semua Abhli-ahli Yang Berhormat di_ sini.
Sekiranya ada isu keciciran yang berlaku, sila maklum kepada pejabat kami.

Kita ada 108 pejabat JKM di seluruh negara untuk memastikan mereka yang layak
ini tidak tercicir dan untuk makluman Yang Berhormat, sepanjang tempoh PKP ini
sebenarnya semua mereka disambung tidak ada yang diberhentikan. Mungkin kes-kes ini
berlaku sebelum berlakunya PKP.

Jadi sekiranya ada keciciran berlaku, sila lapor kepada pejabat kami untuk kita
semak balik dan sekiranya dia layak tidak ada masalah mereka akan layak menerima
bantuan. Terima kasih.

Tuan Haji Ahmad bin Hassan [Papar]: Terima kasih Yang Berhormat Menteri.
Kita akan ajukan permohonan kembaii.

Tuan Yang di-Pertua: Yang Berhormat Dato' Dr. Xavier Jayakumar A/L
Arulanandram.
