DR 15.3.2022 65

Projek pembinaan Balai Polis Belaga telah diluluskan di bawah Rancangan
Malaysia Ke-12, RP2 yang akan dilaksanakan oleh pihak JKR. Status terkini projek
adalah dalam fasa perancangan. Perancangan projek telah dikemukakan oleh pihak
PDRM dan lawatan tapak oleh pasukan projek dijadualkan pada 15 Mac 2022 dan
dijangka di tender pada Disember 2022.

Seterusnya saya ingin merujuk kepada soalan daripada Yang Berhormat
Hulu Langat yang mana bertanyakan mengenai cadangan kementerian untuk
menaik taraf pos-pos Pasukan Gerak Am (PGA) dan PDRM di sempadan negara.
Untuk makluman Ahli-ahli Dewan yang saya hormati, Kementerian Dalam Negeri
sentiasa komited untuk mempertingkatkan keupayaan keselamatan di sempadan
negara serta memastikan keselamatan anggota yang bertanggungjawab menjaga
sempadan negara adalah terjamin.

Justeru kerajaan telah memperuntukkan sebanyak RM35 juta kepada
Pasukan Gerak Am dan PDRM melalui Pakej Rangsangan Ekonomi PRIHATIN pada
tahun 2020 untuk tujuan pembaikan 109 pos kawalan keselamatan PGA di seluruh
Malaysia, melibatkan kerja-kerja pembaikan am, menaik taraf dan merobohkan serta
membina semula pos-pos PGA di sempadan negara.

Pada tahun 2022, kerajaan telah meluluskan peruntukan untuk pembinaan
lapan pos kawalan PGA di Sabah dan Sarawak berjumlah RM8.8 juta di bawah
inisiatif Bajet 2022 dan pembinaan pos-pos baharu ini dijangka akan siap
sepenuhnya pada akhir tahun 2022. Selain itu, PGA turut memperoleh kelulusan
projek baharu di bawah Rolling Plan Kedua (RP2) Rancangan Malaysia Ke-12 tahun
2022 bagi projek merobohkan dan membina semula 18 buah pos PGA di negeri
Selangor dengan kos sebanyak RM6 juta.

Dato’ Ramli bin Dato’ Mohd Nor [Cameron Highlands]: Ahli-ahli Yang
Berhormat, memandangkan sekarang jam pun telah menunjukkan pukul 1.00 tengah
hari, saya menangguhkan mesyuarat sekarang dan akan bersambung pada jam 2.30
petang.

[Mesyuarat ditempohkan pada jam 1.01 tengah hari]

1430
[Mesyuarat disambung semula pada pukul 2.30 petang]

2.30 ptg.
[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Timbalan Yang di-Pertua [Dato’ Mohd Rashid Hasnon]: Ahli Yang

Berhormat, sekarang disambung perbahasan....
