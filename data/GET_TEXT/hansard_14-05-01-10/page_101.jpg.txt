DR 15.3.2022 95

Hasil pemantauan yang dilakukan oleh Bahagian Penguatkuasa
kementerian mendapati sebanyak 80 peratus kit ujian kendiri dijual pada harga
memang sudah di bawah RM10 satu unit. Harga ini diperoleh hasil daripada
persaingan sihat yang menggalakkan pengeluar meningkatkan bilangan stok dalam
pasaran.

Berhubung dengan isu kekurangan stok, ia hanya bersifat sementara kerana
pengguna mengambil langkah berjaga-jaga untuk mengesan penularan wabak pada
diri sendiri dan ahli keluarga selaras dengan aktiviti harian semasa. Ini menjurus
kepada peningkatan permintaan. Walau bagaimanapun, pihak pengeluar proaktif
untuk sentiasa memastikan agar bilangan stok di pasaran dapat memenuhi
permintaan semasa.

Seterusnya, ialah isu bekalan minyak masak serta isu pembayaran subsidi
pembekal minyak masak. Jadi, sebelum saya teruskan ini yang dibangkitkan oleh
Yang Berhormat Rasah ada dan Yang Berhormat Kota Belud.

Timbalan Yang di-Pertua [Dato' Mohd Rashid Hasnon]: Yang Berhormat
Kota Belud ya, terus.

Dato Sri Alexander Nanta Linggi: Mungkin saya boleh jemput Yang
Berhormat...

Timbalan Yang di-Pertua [Dato' Mohd Rashid Hasnon]: Yang Berhormat
Kota Belud.

Dato Sri Alexander Nanta Linggi: Yang Berhormat Kota Belud. Ini ada
kaitan dengan minyak masak.

Timbalan Yang di-Pertua [Dato' Mohd Rashid Hasnon]: Teruskan Yang
Berhormat bagi jawapan.

Dato Sri Alexander Nanta Linggi: Ada? Saya jawab dahulu.

Timbalan Yang di-Pertua [Dato' Mohd Rashid Hasnon]: Elok jawab dahulu
Yang Berhormat Menteri, jawab dulu.

Dato Sri Alexander Nanta Linggi: Saya jawab dahulu. Okey baik. Saya
hendak adil ya. Pihak KPDNHEP melalui Bahagian Penguatkuasa telah
melaksanakan langkah-langkah seperti:

(i) pemeriksaan premis;

(ii) audit rantaian pengedaran;

(iii) risikan ke atas pengilang dan pemborong;

(iv) menetapkan had pembelian sebanyak tiga paket; dan

(v) kerjasama_strategik dengan agensi penguatkuasaan lain

seperti Polis Diraja Malaysia (PDRM), Angkatan Tentera,
JKDM dan ESSCOM di Sabah.
