DR 15.3.2022 111

Kelayakan Malaysia (MQA) dan juga badan profesional iaitu Lembaga Teknologis
Malaysia (MBOT) dan Lembaga Jurutera Malaysia (BEM).

Selain itu, kerjasama Lembaga Jurutera Malaysia dengan badan
pengiktirafan antarabangsa iaitu Sydney Accord dan Dublin Accord juga menjadi
pemangkin kepada pembangunan bakat graduan TVET yang setanding dengan
kualiti antarabangsa.

Yang Berhormat Ipoh Barat tidak ada. Yang Berhormat Hulu Selangor dan
juga Yang Berhormat Selangau dalam perbahasan telah menyarankan agar
dipertingkatkan kerjasama dua hala antara pihak IPT dengan industri dalam usaha
memperkasakan pendidikan TVET. Yang Berhormat juga telah menyentuh berkaitan
ataupun berkenaan isu ketidakpadanan pekerjaan dalam kalangan graduan TVET.
KPT mengambil maklum atas keprihatinan Ahli Yang Berhormat berkenaan isu ini.

Untuk makluman Ahli Yang Berhormat juga, ketidakpadanan ini berlaku
apabila graduan yang dihasilkan tidak memenuhi kehendak dan keperluan industri.
Oleh itu, apa yang dilaksanakan oleh Kementerian Pengajian Tinggi adalah untuk
melibatkan industri agar penglibatan industri ini lebih aktif, menyeluruh dan
menghasilkan graduan TVET yang berkemahiran. Ini fokus utama kita dan ini kita
merasakan sangat penting. Justeru, kolaborasi kukuh antara industri dan pihak
berkepentingan ini sangat diperlukan.

Sehubungan dengan itu Yang Berhormat, kementerian melalui Jabatan
Pendidikan Politeknik dan Kolej Komuniti (JPPKK) telah mengambil beberapa buah
inisiatif dalam meningkatkan serta memantapkan jaringan kolaborasi strategik antara
JPPKK dengan industri. Antaranya kita telah menubuhkan Majlis Penasihat Industri
di peringkat Jabatan Pendidikan Politeknik dan Kolej Komuniti. Juga diadakan
pelaksanaan inisiatif CEO@PolyCC yang melibatkan kolaborasi di peringkat jabatan
dan institusi Politeknik dan Kolej Komuniti.

Terdapat juga kolaborasi program pengajian mereka melalui Talent
Enhancement Programme yang dilaksanakan melalui Structured Internship
Programme (SIP), dengan izin, dan program latihan juga kita tekankan kepada
graduan-graduan ini berbentuk reskilling dan upskilling melalui inisiatif Pelan Jana
Semula Ekonomi Negara iaitu PENJANA.

1620

Untuk memastikan penawaran program pengajian yang dibuat itu adalah
berkualiti dan seiring dengan kemajuan teknologi dan keperluan industri semasa,
kolaborasi dengan pihak industri terus kita perkukuhkan dan kita perluaskan melalui
Majlis TVET. Kita laksanakan ini melalui inisiatif Government-Industry TVET
Coordination Body (GITC).
