DR 15.3.2022 31

Mengadakan program kesedaran awam menerusi sesi dialog dan
perbincangan bersama masyarakat setempat bertujuan memberi kesedaran dan
kefahaman penduduk dalam konflik manusia-gajah.

#1130

Memasang 11 unit kolar satelit bagi memantau pergerakan kumpulan gajah
yang sering menimbulkan konflik di dalam negeri Johor dalam tahun 2019 sehingga
tahun 2021. Memberi taklimat nasihat teknikal terutamanya berkaitan dengan
kaedah mitigasi terbaik mengawal serangan gajah pada ladang-ladang yang berisiko
kepada ancaman serangan gajah. Membina sistem pagar elektrik gajah di Kampung
Sri Lukut sepanjang 13.8 kilometer bermula pada Ladang Persing hingga ke Sungai
Temechil. Kos pembinaan ialah RM717,000 dan mula beroperasi pada tahun 2011
di bawah Rancangan Malaysia Ke-9.

Selain itu sebanyak lima unit kolar juga dipasang pada kumpulan gajah di
negeri Johor pada tahun ini sebagai kesinambungan sistem amaran awal pergerakan
gajah bagi membolehkan tindakan proaktif diambil selain daripada aktiviti
pemantauan berterusan ke atas populasi gajah berkenaan. KeTSA melalui
PERHILITAN juga telah menyediakan National Elephant Conservation Plan
(NECAP) bagi perusahaan gajah di Semenanjung Malaysia.

Kesemua inisiatif ini di bawah pelan tindakan NECAP ini sedang dipantau
oleh KeTSA dengan kerjasama pelbagai pihak berkepentingan, NGO, universiti dan
juga agensi kerajaan. NECAP juga sedang dikaji berdasarkan keperluan dan situasi
semasa terutamanya yang berkaitan dengan keupayaan PERHILITAN seperti
dengan anggota dan peruntukan yang mencukupi. Sekian terima kasih.

Puan Wong Shu Qi [Kluang]: Terima kasih Tuan Yang di-Pertua. Soalan
tambahan saya, saya faham bahawa kita sudah ada santuari gajah di negeri Johor
terletak di Kota Tinggi. Walau bagaimanapun, jelasnya tidak mencukupi untuk
menyelesaikan masalah khasnya gajah liar yang terpaksa keluar dari Daerah
Mersing yang mencerobohi ke Daerah Kluang. Masalah ini sering berlaku. Baru-baru
ini pada 27 Februari gajah liar masuk ke kawasan perumahan sudah. Amat dekat
dengan kawasan aktiviti manusia.

Masalah ini sudah jadi serius. Bukan sahaja mencerobohi ladang kecil di
sekeliling daerah tetapi sudah masuk kawasan perumahan yang ada aktiviti manusia
setiap hari waktu siang dan malam. Saya minta kementerian ambil satu langkah yang
serius supaya masalah ini tidak menjadi semakin serius, semakin teruk bagi bukan
sahaja ladang kecil tetapi juga penduduk-penduduk setempat. Minta kementerian
buat pertimbangan supaya kita ada satu lagi santuari gajah- pusat konservasi
mungkin di Daerah Kluang ataupun di Daerah Mersing supaya masalah ini tidak

berlaku lagi. Sekian, terima kasih.
