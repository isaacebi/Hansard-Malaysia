DR 15.3.2022 154

responden. Kita melihat pandangan negatif daripada responden dan pandangan
positif yang diberikan juga memberikan faedah kepada kami bagi kami menilai
apakah RTA ini dapat dilaksanakan dengan cara yang terbaik.

Puan Hannah Yeoh [Segambut]: Yang Berhormat Timbalan Menteri, boleh
saya minta penjelasan lagi?

Dato’ Sri Dr. Haji Ismail bin Abd Muttalib: Ya, sila.

Puan Hannah Yeoh [Segambut]: Saya hendak cadangkan kepada
kementerian sama ada boleh buat engagement dengan Ahli Parlimen. Boleh pilih
Ahli Parlimen kawasan bandar, kawasan luar bandar dan kita boleh adakan spesifik
engagement. Kementerian turun ke kawasan Parlimen, kita buat dialog dan kita
boleh uar-uarkan kepada penduduk supaya mereka boleh keluar dan berdialog
bersama kementerian. Jadi, saya hendak cadangkan kepada Timbalan Menteri agar
usahakan ini dalam beberapa minggu yang akan datang. Terima kasih.

Dato’ Sri Dr. Haji Ismail bin Abd Muttalib: Terima kasih Yang Berhormat
Segambut, satu pandangan yang baik. Saya ingat bagi kita, Kementerian
Perumahan dan Kerajaan Tempatan, saya rasa kita tidak ada masalah. Asalkan
matlamat perjumpaan itu akan membawakan faedah bukan sahaja kepada
Kementerian Perumahan dan Kerajaan Tempatan, kepada penduduk-penduduk
ataupun penyewa-penyewa rumah, malahan kepada kerajaan keseluruhannya.
Insya-Allah, saya akan bincangkan Yang Berhormat, di peringkat kementerian, dan
apakah tindakan susulan yang boleh kita ambil bagi menyelesaikan perkara tersebut.

Tuan Yang di-Pertua, saya ingat itu sahajalah beberapa Ahli Parlimen yang
telah membangkitkan isu-isu yang agak penting di Kementerian Perumahan dan
Kerajaan Tempatan. Insya-Allah bagi yang lain, lebih kurang 14 yang lain, kita akan
jawab secara bertulis.

Tuan Yang di-Pertua, jadi dengan itu, saya sekali lagi bagi pihak
kementerian...

Puan June Leow Hsiad Hui [Hulu Selangor]: Yang Berhormat Menteri.

Dato’ Sri Dr. Haji Ismail bin Abd Muttalib: Ya.

Puan June Leow Hsiad Hui [Hulu Selangor]: Isu terbengkalai itu. Tuan
Yang di-Pertua, saya Hulu Selangor ingin menyentuh projek terbengkalai iaitu di
bandar Lembah Beringin yang berkeluasan sebanyak 6,800 ekar yang telah
dikategorikan projek terbengkalai ini sejak 20 tahun yang lepas. Jadi, sekian lama
penduduk tempatan menggesa agar pihak berwajib dapat menyelesaikan
permasalahan yang menghantui penduduk lebih daripada 20 tahun.

Sehingga kini, hanya ada kemudahan surau dan sekolah rendah sahaja dan
kawasan ini juga kurangnya infrastruktur yang asas, jalan dan lampu adalah dalam

keadaan daif. Untuk mendapatkan bekalan asas, perlunya penduduk pergi sejauh 15
