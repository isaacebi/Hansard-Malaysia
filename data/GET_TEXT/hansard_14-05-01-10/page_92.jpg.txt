DR 15.3.2022 86

Timbalan Yang di-Pertua [Dato’ Mohd Rashid Hasnon]: Sila. Saya telah
beri arahan kepada Menteri Kementerian Perdagangan Dalam Negeri dan Hal Ehwal

Pengguna untuk menjawab.

3.09 ptg.

Menteri Perdagangan Dalam Negeri dan Hal Ehwal Pengguna [Dato’ Sri
Alexander Nanta Linggi]: Terima kasih Tuan Yang di-Pertua. Saya ingin
mengucapkan terima kasih kepada semua Ahli Dewan Rakyat yang telah mengambil
bahagian dalam perbahasan Titah Diraja serta membangkitkan isu-isu berkaitan
dengan Kementerian Perdagangan Dalam Negeri dan Hal Ehwal Pengguna.
Sesungguhnya isu rakyat yang telah dibangkitkan ini cerminan yang KPDNHEP
sangat dekat dengan isu-isu rakyat terutama berkaitan isu kos sara hidup dan isu
kepenggunaan.

01510

Sesungguhnya, tabir tahun 2022 disingkap dengan negara kita menghadapi
musibah banjir. Harus diakui bahawa kesan banjir ini merencatkan aktiviti harian
serta melibatkan kemusnahan harta benda. Bukan sahaja yang terkesan teruk di
Lembah Klang dan Shah Alam, malah di seluruh negara. Sudah tentu ini merupakan
cabaran kepada Keluarga Malaysia dan komuniti perniagaan kerana mereka baru
sahaja ingin bangkit memulakan lembaran baharu kehidupan setelah berhadapan
dengan kesan penularan COVID-19 sepanjang dua tahun yang lepas.

Bagi meringankan beban dan kesusahan keluarga Malaysia, pasukan food
bank KPDNHEP telah digerakkan bagi mengagihkan bantuan makanan kepada
mereka yang terkesan. Selain itu, melalui inisiatif Pengecualian Bayaran Bagi
Cetakan Perakuan Pendaftaran Kepada Pemilik Perniagaan Yang Terlibat Dengan
Bencana Alam di bawah Suruhanjaya Syarikat Malaysia (SSM). Sijil Perakuan
Pendaftaran Perniagaan yang musnah akan diganti secara percuma.

Di kesempatan ini juga, saya menyeru agar pengusaha bengkel kenderaan
untuk tidak mengambil kesempatan mengenakan caj yang melampau kepada pemilik
kenderaan yang menghantar kenderaan mereka untuk dibaiki akibat banjir baru-baru
ini. Saya sentiasa berdoa agar keluarga Malaysia diberikan kekuatan untuk bangkit
keluar daripada cabaran musibah banjir yang melanda.

Tuan Yang di-Pertua, Ahli-ahli Yang Berhormat, konsep Keluarga Malaysia
yang dicetuskan oleh Yang Amat Berhormat Perdana Menteri telah menggariskan
nilai-nilai seperti keterangkuman, kebersamaan dan kesyukuran merupakan satu
gagasan yang akan memandu negara dalam menghadapi cabaran masa hadapan.

Sesungguhnya, pengayaan nilai Keluarga Malaysia ini telah disambut oleh

KPDNHEP dalam mendepani cabaran dan isu-isu rakyat masa kini. Sesuai dengan
