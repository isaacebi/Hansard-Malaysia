DR 15.3.2022 64

Tuan Yang di-Pertua, saya fikir ada soalan-soalan lain yang melibatkan
tebatan. Akhir saya hendak sebut tentang Yang Berhormat Tumpat membangkitkan
isu tentang pelaksanaan Projek Lembangan Sungai Bersepadu Sungai Golok. Saya
minta dalam seminit lagi, akhir sekali. Ini ada tiga fasa berlaku di Sungai Golok, kita
sudah luluskan peruntukan sebanyak RM2.156 bilion yang melibatkan komponen
fasa 1 melibatkan hilir lembangan Sungai Golok, jajaran Tumpat. Fasa 2 melibatkan
baki kerja untuk menyelesaikan masalah banjir secara keseluruhan melibatkan
limpahan Sungai Golok dan fasa 3 ialah melibatkan pembinaan flood wall di bandar
Rantau Panjang. Keseluruhan projek utama ini telah pun dalam perancangan, 50
peratus dalam persiapan. Kedua dan ketiga kita mohon dalam RP kedua ini.

Terima kasih Tuan Yang di-Pertua, yang lain-lain saya fikir saya akan jawab
secara bertulis. Terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Menteri. Seterusnya dipersilakan Kementerian Dalam Negeri. Yang

Berhormat Timbalan Menteri.

12.56 tgh.

Timbalan Menteri Dalam Negeri Il [Datuk Jonathan bin Yasin]: Terima
kasih Tuan Yang di-Pertua. Tuan Yang di-Pertua, saya mengucapkan terima kasih
kepada seramai 30 orang Ahli-ahli Yang Berhormat yang telah mengambil bahagian
dalam sesi perbahasan Titah Diraja 2022 di Dewan yang mulia ini dari 1 hingga 10
Mac 2022 yang antara lainnya telah menyentuh portfolio berkaitan Kementerian
Dalam Negeri.

Sebelum saya menjawab pertanyaan-pertanyaan yang telah dibangkitkan
oleh Ahli-ahli Yang Berhormat, izinkan saya merafak sembah, menjunjung kasih ke
atas Titah Diraja oleh Seri Paduka Baginda Yang di-Pertuan Agong Ke-16 semasa
Majlis Istiadat Pembukaan Mesyuarat Pertama, Penggal Kelima, Parlimen Keempat
Belas tahun 2022 pada 28 Februari 2022 yang lalu.

Pertama, berkaitan dengan pembangunan infrastruktur dan kebajikan. Tuan
Yang di-Pertua, saya ingin memulakan ucapan saya dengan menjawab pertanyaan
dari Yang Berhormat Hulu Rejang berkaitan status terkini Balai Polis Belaga. Untuk
makluman Ahli Yang Berhormat, Balai Polis Belaga terletak di dalam kompleks yang
sama dengan Ibu Pejabat Polis (IPD) Belaga dengan keluasan tapak 7.26 ekar dan
mula digunakan sejak tahun 1996. Bangunan IPD dan Balai Polis Belaga telah
musnah sepenuhnya dalam kebakaran yang berlaku pada 14 Disember 2020 dan
kini beroperasi menggunakan kabin atau kontena sementara menunggu bangunan

baharu untuk dibina di tapak lokasi sedia ada.
