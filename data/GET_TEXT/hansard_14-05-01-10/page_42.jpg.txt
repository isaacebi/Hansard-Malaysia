DR 15.3.2022 36

Rambut ikal banyak keruat,
Mulut belumir makan amboyat,
Jangan jemu jangan meluat,
Papar bersuara soalan nombor sepuluh untuk rakyat.

10. Tuan Haji Ahmad bin Hassan [Papar] minta Menteri Kanan Pendidikan
menyatakan jumlah kekosongan guru yang belum diisi di Sabah dan status terkini
pengambilan khas guru secara one-off dan berapa jumlah guru ini yang akan
ditempatkan di Sabah:

(a) dari jumlah itu berapa ramai orang Sabah yang akan diambil
mengisi kekosongan tersebut; dan

(b) bila ianya akan dilaksanakan.

Timbalan Menteri Pendidikan | [Dato’ Dr. Mah Hang Soon]: Terima kasih
Tuan Yang di-Pertua. Kementerian Pendidikan Malaysia (KPM) menyedari masih
terdapat kekosongan guru di seluruh negara termasuk di Sabah. Berdasarkan
kepada rekod KPM sehingga 13 Mac 2022, keperluan guru di Sabah adalah
sebanyak 1,220 orang. KPM telah mengumumkan pengambilan khas seramai
18,702 orang Pegawai Perkhidmatan Pendidikan (PPP) gred DG41 secara one-off
bagi mengisi kekosongan guru di sekolah bawah KPM termasuk di Sabah.

Urusan pengambilan PPP adalah di bawah bidang kuasa Suruhanjaya
Perkhidmatan Pendidikan (SPP) selaku pihak berkuasa melantik. SPP telah
mengumumkan tawaran lantikan tetap sebagai PPP DG41 kepada 13,760 orang
calon yang berjaya dalam temu duga. Pengumuman tawaran tersebut telah dibuat
secara berperingkat bermula 1 November 2021 sehingga 1 Mac 2022.

Untuk makluman Ahli Yang Berhormat, sehingga Mac 2022 seramai 8,427
orang guru baharu telah ditempatkan di seluruh negara di bawah pengambilan khas
Pegawai Perkhidmatan Pendidikan DG41 secara one-off tahun 2021. Daripada
jumlah tersebut seramai 1,454 orang guru telah ditempatkan ke negeri Sabah.
Seramai 652 orang guru daripada jumlah tersebut merupakan anak kelahiran Sabah.
Guru baru ini mula melaporkan diri pada 1 Mac 2022. Sekian, terima kasih.

Dato’ Ramli bin Dato’ Mohd Nor [Cameron Highlands]: Soalan pertama
Yang Berhormat Papar.

Tuan Haji Ahmad bin Hassan [Papar]: Soalan tambahan Papar, berapakah
jumlah graduan ikhtisas pendidikan di seluruh negara khususnya graduan dari Sabah
yang masih belum ditawarkan sebarang pekerjaan oleh Kementerian Pendidikan?
Apakah mereka ini akan dimasukkan dalam pengambilan khas guru secara one-off?
Pada masa ini juga kita tahu ramai guru-guru interim untuk mata pelajaran Bahasa
Inggeris dan juga Pendidikan Islam serta guru interim JPM Sabah dan Sarawak yang

mana kontrak mereka ini akan tamat pada tahun ini.
