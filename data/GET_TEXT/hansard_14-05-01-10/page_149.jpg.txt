DR 15.3.2022 143

Kemudiannya Yang Berhormat Bukit Bintang bertanya tentang pembersihan
berkala. Ini baru seminggu Yang Berhormat tetapi untuk kali ini selalunya kita buat
seminggu dua kali ataupun tiga kali tetapi sekarang ini kita buat setiap hari. Kita
hendak pastikan supaya air hujan, ribut petir yang kita dapat maklumat daripada kaji
cuaca itu kita hadapinya.

Malah boleh dikatakan- saya, Timbalan Menteri dan juga Datuk Bandar, kami
setiap hari akan berada di Bilik Gerakan hendak memastikan supaya masalah yang
dihadapi dapat dikurangkan. Kita tahu Yang Berhormat, longkang kita mencukupi
dan sebagainya. Kita menggunakan pam automatik. Makna kata, apabila air datang
pam itu akan terus menyedut. Cuma pada hari tersebut selama 45 minit baru air surut
kerana apabila air yang datang itu membawa sampah bersama. Jadi kita
menggunakan manusia untuk memastikan laluan air itu boleh berjalan dengan elok.

Jadi, sekarang ini kalau Yang Berhormat tanya saya, setiap hari Yang
Berhormat. Yang Berhormat akan tengok pekerja kita, kakitangan kita sentiasa
memastikan supaya laluan air itu diperbaiki dari semasa ke semasa.

Jadi tidak ada lagi Yang Berhormat prihatin tentang banjir dan sahabat-
sahabat daripada Barisan Nasional yang baru menang di Johor, ada soalan
tambahan? Tidak ada? Terima kasih.

Datuk Rozman bin Isli [Labuan]: Yang Berhormat Menteri, Labuan.

Dato’ Seri Dr. Shahidan bin Kassim: Okey, ya?

Datuk Rozman bin Isli [Labuan]: Labuan ada pertanyaan.

Dato’ Seri Dr. Shahidan bin Kassim: Yang Berhormat Labuan? Ya Yang
Berhormat Labuan, silakan.

Datuk Rozman bin Isli [Labuan]: Tuan Yang di-Pertua, Yang Berhormat
Menteri, saya ada membangkitkan mengenai inflasi yang sangat teruk di Wilayah
Persekutuan Labuan. Kami lihat ada perkara yang perlu campur tangan Kementerian
Wilayah untuk menanganinya. Satu adalah pelaksanaan fi lesen yang mula
dilaksanakan tahun ini di Labuan yang mana ia mengikut apa yang telah
dilaksanakan di Wilayah Persekutuan Kuala Lumpur iaitu selain daripada fi lesen
yang biasa RM25 setahun ada fi mengikut keluasan premis dalam keadaan ekonomi
sekarang dan Labuan memang pasaran dan ekonominya jauh berbeza daripada
Kuala Lumpur dan Putrajaya.

Kami merasakan ia tidak boleh dilaksanakan di semua industri di Labuan
sekarang ini terutamanya yang retail. Contohnya macam salon rambut dan
sebagainya. Mereka berhadapan dengan keadaan yang sangat menekan dan
kerugian, banyak tutup dan sekarang ini orang tidak berapa datang kerana keadaan

ekonomi dan juga masih takut dengan COVID-19.
