DR 15.3.2022 35

Tuan Haji Yamani Hafez bin Musa: Terima kasih Yang Berhormat
Permatang Pauh atas soalan susulan. Saya tidak mengatakan kita akan
mengenalkan apa-apa cukai. Cuma, saya mengatakan pertambahan bilangan
syarikat yang berdaftar terutamanya yang berdaftar secara sukarela semasa
pelaksanaan GST sebelum ini telah dapat mengurangkan aktiviti perniagaan di
bawah ekonomi terselindung atau shadow economy. Keperluan untuk mengeluarkan
perkara seperti invois, mencatat resit, menyimpan rekod seperti yang ditetapkan oleh
Akta Cukai Barang dan Perkhidmatan 2014 pada masa itu menyebabkan bilangan
syarikat yang sebelum ini tidak menyimpan rekod perlu mula mematuhi semua
peraturan yang ditetapkan.

Daripada segi kutipan hasil juga, cukai langsung yang kita ada sekarang ini
banyak bergantung kepada prestasi syarikat atau pendapatan individu, selain itu dari
ketelusan pelaporan cukai. Manakala cukai kepenggunaan menjana hasil yang lebih
cepat dan meluas berdasarkan perbelanjaan yang dibuat ke atas barangan dan
perkhidmatan. Walau bagaimanapun, kerajaan akan melihat struktur percukaian
secara keseluruhan agar pengenaan, kalau ada pengenaan cukai penggunaan ini
akan diseimbangkan dengan pengenaan kadar cukai syarikat dan individu agar ia
bersesuaian dan tidak memberi beban kepada rakyat. Terima kasih.

Tuan Khoo Poay Tiong [Kota Melaka]: Tuan Yang di-Pertua, boleh tambah
satu soalan?

Puan Nurul Izzah binti Anwar [Permatang Pauh]: Sedikit tentang tax
identification number, kalau boleh. Just that part. Terima kasih Tuan Yang di-Pertua.

Tuan Haji Yamani Hafez bin Musa: Ya, kita sudah pun memperkenalkan tax
identification number itu kepada mereka yang di atas 18 tahun, sudah pun dimulai.

Tuan Khoo Poay Tiong [Kota Melaka]: Tuan Yang di-Pertua, boleh tanya
satu soalan tambahan ringkas?

Dato’ Ramli bin Dato’ Mohd Nor [Cameron Highlands]: Saya ikut
peraturan, dua soalan sahaja.

Tuan Khoo Poay Tiong [Kota Melaka]: Tambah satu lagi.

Dato’ Ramli bin Dato’ Mohd Nor [Cameron Highlands]: Dipersilakan Yang
Berhormat Tuan Ahmad bin Hassan, Yang Berhormat Papar dan Menteri Kanan
Pendidikan untuk menjawab.

Tuan Ahmad bin Hassan [Papar]: Terima kasih Tuan Yang di-Pertua. Papar
ingin berpantun.

Ranting perapat tidak berduri,

Ambok bertinggir di pokok ara,
Terima kasih peluang diberi,

Papar tampil tumpang bersuara.
