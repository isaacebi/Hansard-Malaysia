DR 15.3.2022 9

Dato’ Haji Che Abdullah bin Mat Nawi [Tumpat]: Terima kasih Yang
Berhormat Menteri. Jawapan yang sangat detail dan komprehensif, seolah-olah tidak
perlu soalan tambahan lagi. Cumanya, saya ingin cuba memahami. Apakah
perbezaan hujan dan perbezaan kesan bencana kepada rakyat ketika monsun
berbanding masa peralihan monsun dan apakah langkah-langkah kerajaan juga
berbeza dalam menghadapi dan mengatasinya?

Sebagaimana yang kita maklum, walaupun persediaan sebagaimana yang
disebut oleh Yang Berhormat Menteri tadi, tetapi mutakhir ini berlaku beberapa kali
gelombang banjir di beberapa tempat berbeza di seluruh negara. Jadi, apakah
kerajaan mempunyai pelan jalinan komunikasi yang utuh, rentas kementerian dan
rentas agensi-agensi kerajaan dalam memberi amaran awal dan persiapan operasi
penyelamatan kepada mangsa banjir serta langkah-langkah mengatasinya? Terima
kasih.

Dato’ Sri Tuan Ibrahim bin Tuan Man: Sedikit makluman sebagaimana
yang dibangkitkan soalan tambahan. Perbezaan di antara monsun dengan proses
peralihan monsun yang berlaku. Kalau kita lihat Monsun Timur Laut ini, episod
hujannya biasanya berlaku dengan keadaan lebat dan berskala besar serta
berlarutan untuk tempoh yang panjang iaitu berhari-hari. Hujannya berpanjangan
dan biasanya kita boleh beri amaran lebih awal iaitu dua ke tiga hari sebelum berlaku
banjir sebab taburan hujan yang boleh kita cerap. Manakala peralihan monsun,
dicirikan ribut petir, hujan lebat dan angin kencang yang berlaku dalam tempoh yang
singkat. Biasanya satu hingga tiga jam sahaja akan berlaku.

Jadi, oleh kerana hujan berlaku dalam keadaan dan tempat tertentu, maka
risiko banjir kilat akan berlaku sebagaimana kalau kita lihat dalam hadis Nabi
Muhammad S.A.W, [Membaca sepotong hadis] Bermaksud bala bencana ini bila
diturunkan merata-rata, ia lebih ringan berbanding bila diturunkan dalam waktu yang
setempat.

Berhubung dengan soalan yang kedua tentang hubungan. Kita telah pun
mengadakan kerjasama yang sangat baik dengan pelbagai agensi termasuk NADMA
dan Pusat Kawalan Bencana Negara (NDCC) dan di bawah NADMA juga kita telah
mengadakan perbincangan dengan pihak PDRM, JPAM dan Angkatan Tentera
Malaysia dan kita juga telah pun mengadakan perundingan untuk menyampaikan
maklumat segera melalui SKMM supaya maklumat-maklumat serta amaran dapat
disalurkan kepada pengguna.

#1030

Apa yang penting, kita juga harus concerned tentang amaran-amaran ini

supaya kita lebih bersedia dan insya-Allah pelbagai pihak yang telah pun bersama-

sama ini kita harapkan kesan bencana dapat kita minimumkan. Terima kasih.
