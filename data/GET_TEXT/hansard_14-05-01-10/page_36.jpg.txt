DR 15.3.2022 30

Kerajaan sedang berbincang sekarang ini, kita hendak pakai satelit yang
mana. Ini sedang diusahakan untuk kita mengatasi masalah-masalah yang kita
hadapi tentang blind spot dan kawasan-kawasan yang tidak ada liputan termasuk
kawasan-kawasan ladang sawit dan sebagainya. Akan tetapi untuk makluman Yang
Berhormat, satelit ini mahal sedikit. Jadi, kerajaan sedang mengkaji macam mana
kita hendak turunkan harga. Akan tetapi kawasan dapat liputan, tetapi harganya

mahal sedikit. Ini kita sedang usahakan. Terima kasih Yang Berhormat.

8. Puan Wong Shu Qi [Kluang] minta Menteri Tenaga dan Sumber Asli
menyatakan jumlah pusat konservasi gajah sedia ada seluruh negara mengikut
negeri dan rancangan untuk mengatasi masalah pemusnahan hasil tanaman ladang
oleh gajah di daerah Kluang.

Timbalan Menteri Tenaga dan Sumber Asli [Datuk Ali anak Biju]: Terima
kasih Tuan Yang di-Pertua, terima kasih Yang Berhormat Kluang. Untuk
pengetahuan Yang Berhormat, setakat ini terdapat tiga pusat konservasi gajah yang
sedang beroperasi di bawah pengurusan Jabatan Perlindungan Hidupan Liar dan
Taman Negara (PERHILITAN). Pusat-pusat tersebut ialah Pusat Konservasi Gajah
Kebangsaan Kuala Gandah, Lanchang, Pahang; Pusat Konservasi Gajah Sungai
Deka, Hulu Terengganu; dan Pusat Santuari Gajah Johor, Kota Tinggi, Johor. Selain
itu, terdapat juga sebuah pusat konservasi gajah yang diuruskan di bawah Kerajaan
Negeri Terengganu yang dikenali sebagai Kenyir Elephant Conservation Village
yang terletak di Pengkalan Gawi, Hulu Terengganu.

Untuk makluman Yang Berhormat, setiap kes gangguan gajah yang berlaku
di negeri Johor termasuk di daerah Kluang sentiasa mendapat perhatian oleh
PERHILITAN. Antara tindakan yang berterusan yang diambil ialah menjalankan
rondaan, pemantauan dan tembak halau di kawasan hot spot berlakunya konflik
gajah di Kluang, di mana sebanyak 94 tindakan rondaan dan pemantauan telah
dijalankan bermula Januari hingga Disember 2021. Manakala sebanyak tujuh
tindakan telah diambil bagi Januari 2022.

[Dato’ Ramli bin Dato' Mohd Nor (Cameron Highlands) mempengerusikan

Mesyuarat]

Menjalankan operasi tangkapan gajah di mana sebanyak 71 operasi
dijalankan di negeri Johor bagi tempoh 2015 hingga tahun 2021. Daripada jumlah
tersebut, sebanyak 46 ekor gajah konflik telah berjaya ditangkap dan dipindahkan ke
habitat asal yang sesuai. Bagi daerah Kluang, sebanyak 13 ekor gajah konflik telah
ditangkap pada tahun 2015 hingga tahun 2021.
