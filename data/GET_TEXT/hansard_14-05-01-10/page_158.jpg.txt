DR 15.3.2022 152

Program Rumah Mesra Rakyat (RMR) dan Program Kediaman SPNB. Di bawah
RMKe-12, SPNB telah menyasarkan sejumlah 15,000 unit Rumah Mesra Rakyat dan
1,300 Program Kediaman SPNB.

Tuan Yang di-Pertua, Ahli Yang Berhormat yang kedua yang ada dalam
Dewan ini ialah Ahli Yang Berhormat daripada Merbok. Yang Berhormat Merbok
telah membangkitkan bagi bantuan bina baharu dan baik pulih rumah di bawah
inisiatif Program Baik Pulih Rumah Daif di Bandar. Sebanyak RM125 juta telah
diperuntukkan sepanjang RMKe-12 ini dengan sasaran sebanyak 7,800 unit rumah
dibaik pulih di kawasan bandar. Skop bantuan ini mencakupi kerja-kerja membaik
pulih rumah yang mengalami kerosakan atau disebabkan faktor bencana alam,
musibah seperti banjir, gempa bumi, ribut, kebakaran dan sebagainya.

Selain daripada Program Baik Pulih Rumah Daif di Bandar, KPKT juga
berusaha memberi bantuan kepada golongan B40 melalui Program Bina Baharu
Rumah di Bandar. Sebanyak RM8 juta telah diperuntukkan di bawah RMKe-12
dengan sasaran sebanyak 128 unit rumah dibina baharu di kawasan bandar.
Program ini bertujuan untuk membina rumah baharu sekiranya rumah pemohon tidak
lagi economic untuk dibaiki ataupun pemohon mengalami musibah seperti
kebakaran.

Ahli Yang Berhormat yang ketiga membahaskan ialah Yang Berhormat
Kepong. Dua persoalan ditimbulkan oleh Yang Berhormat Kepong. Pertama saya
kira telah pun dijawab oleh Yang Berhormat Menteri Wilayah Persekutuan. Saya
ingat saya tidak perlu jawab Yang Berhormat Kepong kerana isunya sama sahaja.

Saya pergi kepada isu yang kedua yang ditimbulkan oleh Yang Berhormat
Kepong ialah kenaikan harga bahan binaan. Yang Berhormat Kepong telah
menyuarakan mengenai kenaikan harga bahan binaan dalam Mesyuarat Majlis
Perumahan Mampu Milik Negara pada 10 Februari 2022, Yang Amat Berhormat
Perdana Menteri telah mengarahkan KPKT dan REHDA untuk meneliti sekiranya
masalah peningkatan kos bahan binaan dan kartel dalam industri pembinaan
berpunca dari Permit Import (AP).

Sehubungan itu, satu mesyuarat susulan melibatkan pelbagai agensi bagi
membincangkan isu kenaikan kos bahan binaan dalam industri pembinaan telah
diadakan pada 14 Februari 2022 yang lalu. Antara perkara yang dimaklumkan Tuan
Yang di-Pertua, berhubung isu bahan binaan dalam industri pembinaan adalah
seperti berikut. Pertama, kos bahan dan pembinaan menyumbang kepada 60
peratus hingga 70 peratus daripada kos pembinaan, manakala baki 30 peratus
hingga 40 peratus melibatkan kos buruh, jentera dan kos-kos yang lain. Kedua,
dijangkakan kos pembinaan akan meningkat sebanyak lima peratus hingga 13

peratus selepas Mac 2022 selaras dengan jangkaan peningkatan permintaan secara
