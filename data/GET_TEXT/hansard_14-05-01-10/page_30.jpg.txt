DR 15.3.2022 24

01110

6. Puan Hajah Fuziah binti Salleh [Kuantan] minta Menteri Pembangunan
Wanita, Keluarga dan Masyarakat menyatakan, apakah status pelaksanaan RM21
juta yang diperuntukkan bagi tahun 2021 untuk penubuhan Pusat Sokongan Sosial
Setempat?

Timbalan Menteri Pembangunan Wanita, Keluarga dan Masyarakat
[Dato’ Hajah Siti Zailah binti Mohd Yusoff]: Ya. Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih
Tuan Yang di-Pertua dan terima kasih Yang Berhormat Kuantan atas soalan yang
dikemukakan.

Tuan Yang di-Pertua, Pusat Sokongan Sosial Setempat (PSSS),
Kementerian Pembangunan Wanita, Keluarga dan Masyarakat ditubuhkan bertujuan
untuk menangani isu-isu psikososial yang semakin menular dalam kalangan
masyarakat. Perkhidmatan yang disediakan di PSSS ini merangkumi perkhidmatan
kaunseling, khidmat nasihat dan bimbingan, intervensi rujukan pelbagai bantuan
kebajikan KPWKM serta khidmat perlindungan sementara sebelum dirujuk kepada
pihak-pihak yang berkaitan.

Berikutan pelaksanaan Perintah Kawalan Pergerakan (PKP) pada tahun
2021, kelulusan bagi melaksanakan kerja-kerja pembinaan fizikal PSSS ini telah
mendapat kebenaran untuk memulakan kerja bermula bulan Ogos 2021 dengan
peruntukan fasa pertama diterima sebanyak RM/7.7 juta. Inisiatif yang telah
disediakan melalui peruntukan yang diterima adalah menyediakan sebanyak
sembilan buah PSSS secara bergerak (mobile), sebuah PSSS transit di Kuala
Lumpur dan menaik taraf sistem data PSSS melalui sistem Talian Kasih. Sejak
beroperasi pada Oktober 2021 sehingga 10 Mac 2022, sejumlah 1,742 orang telah
mengunjungi PSSS untuk mendapat perkhidmatan kaunseling. Terima kasih.

Puan Fuziah binti Salleh [Kuantan]: Terima kasih kepada Yang Berhormat
Timbalan Menteri. Tuan Yang di-Pertua, saya ada membaca sebelum ini berkenaan
dengan tiga Pusat Sokongan Sosial Setempat yang daripada peruntukan tahun 2021
iaitu RM21 juta itu, satu di Kelantan, satu di Selangor dan satu di Johor selain
daripada yang bergerak tadi. Pada masa yang sama, kita juga untuk tahun 2022 ada
memperuntukkan RM4.5 juta untuk tujuan yang sama PSSS ini serta RM10 juta lagi
tambahan untuk pusat perlindungan. Jadi, saya lihat bahawa macam seolah-olah
lambat dia punya progress ya. Untuk tahun 2021 pun saya tidak dengar tadi yang
berkenaan di Johor. Berkenaan tahun 2022, saya mohon penjelasan daripada Yang

Berhormat Timbalan Menteri. Terima kasih.
