DR 15.3.2022 13

Dengan penggubalan CCA, semua pemberi kredit termasuk BNPL akan
tertakluk kepada peraturan-peraturan yang sewajarnya. Peraturan ini bukan sahaja
berkaitan dengan pengurusan malah juga dengan kawalan risiko dan perlindungan
pengguna. Malah ia juga akan merangkumi peraturan pematuhan syariah yang
bersesuaian dalam menjalankan aktiviti BNPL. Terima kasih.

Tuan Yang di-Pertua: Terima kasih. Ya, Yang Berhormat Hulu Langat.

Datuk Haji Hasanuddin bin Mohd Yunus [Hulu Langat]: Terima kasih.
Saya ucapkan terima kasih kerana rancangan Bank Negara dan Kementerian
Kewangan untuk mengemukakan Akta Kredit Pengguna yang akan digubal pada
tahun 2022 ini.

Soalan saya Yang Berhormat Timbalan Menteri, adakah kerajaan akan
mengambil kira penggunaan Buy Now Pay Later sebagai penilaian skor kredit
seseorang? Oleh sebab kadang-kadang apabila seorang yang buat pinjaman,
mereka akan refer kepada CTOS.

Jadi, adakah segala aktiviti Buy Now Pay Later ini akan diambil kira dalam
penilaian skor kredit seseorang itu? Terima kasih.

Tuan Haji Yamani Hafez bin Musa: Terima kasih, Yang Berhormat. Satu
soalan yang baik. Dalam terma dan syarat BNPL ada sesetengah operator, mereka
boleh report ke credit reporting agency, dan ia juga boleh memberi kesan kepada
skor kredit kepada mereka yang terutama tidak membayar tepat pada masa.

Jadi, ya untuk menjawab soalan itu credit rating seseorang itu boleh affected,
terkesan kalau mereka tidak membayar hutang BNPL. Terima kasih.

Tuan Yang di-Pertua: Terima kasih. Seterusnya Yang Berhormat
Segambut.

1040

2: Puan Hannah Yeoh [Segambut] minta Menteri Pengangkutan menyatakan
status terkini pembangunan MRT3, cadangan jajaran dan anggaran jangka masa
‘timeline’ lengkap yang diperlukan untuk setiap proses sehingga ia beroperasi.

Menteri Pengangkutan [Datuk Seri Ir. Dr. Wee Ka Siong]: Terima kasih,
Tuan Yang di-Pertua. Projek MRT3 telah diluluskan oleh Jemaah Menteri pada 4
Mac. Projek MRT3 adalah sebuah laluan lingkaran yang meliputi parameter luar
bandar raya Kuala Lumpur dan sebahagian kawasan berpenduduk padat di kawasan
Ampang Jaya, Selangor.

Hasil daripada kajian kebolehlaksanaan teknikal yang telah dijalankan,
cadangan jajaran terkini bagi projek MRT3 adalah sebuah lingkaran sepanjang 51
kilometer di mana 39 kilometer terletak di Wilayah Persekutuan Kuala Lumpur dan

12 kilometer terletak di Selangor.
