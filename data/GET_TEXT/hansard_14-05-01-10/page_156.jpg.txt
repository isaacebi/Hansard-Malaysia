DR 15.3.2022 150

Tuan Yang di-Pertua, terima kasih kepada 18 orang Ahli Parlimen yang
membahaskan isu-isu yang berkaitan Kementerian Perumahan dan Kerajaan
Tempatan. Cuma pada petang ini Tuan Yang di-Pertua, hanya satu, dua, tiga, empat
orang Ahli Yang Berhormat sahaja yang ada di dalam Dewan.

Saya ingat oleh sebab masa tidak mengizinkan, maka saya mencadangkan
supaya Ahli-ahli Yang Berhormat tidak hadir ini, kita akan menjawab secara bertulis
dan saya berikan jawapan kepada Ahli-ahli Yang Berhormat yang ada dalam Dewan
ini sahaja. Terima kasih Tuan Yang di-Pertua.

Pertama ialah Yang Berhormat Hulu Selangor yang menimbulkan atau
membangkitkan berhubung penyediaan rumah mampu milik di bawah RM250 ribu,
dan memfokuskan pembangunan rumah mampu milik di kawasan pinggir bandar.
Yang Berhormat Parit yang mencelah pula telah membangkitkan berhubung
perancangan yang teliti bagi memudahkan pemilikan rumah mampu milik termasuk
memastikan kualiti rumah, proses kelulusan, kaedah pembinaan dan bayaran balik
serta lokasi. Yang Berhormat Parit juga walaupun tiada tetapi telah mencelah juga
telah menarik perhatian berhubung pangkalan data keperluan perumahan serta
peranan SPNB, PR1MA dan UDA dalam penyediaan rumah mampu milik.

Untuk makluman Ahli-ahli Yang Berhormat, KPKT telah mengadakan
mesyuarat Majlis Perumahan Mampu Milik Negara Bilangan 1 Tahun 2022 yang
dipengerusikan oleh Yang Amat Berhormat Perdana Menteri pada 10 Februari 2022.
Majlis Perumahan Mampu Milik Negara ini merupakan sebuah platform bagi
membincangkan dan menyelaras hala tuju perancangan, pelaksanaan serta
pemantauan penyediaan rumah mampu milik di seluruh negara selaras dengan
matlamat “Satu Keluarga, Satu Rumah’.

Kerajaan telah menyedari hakikat ini dan telah menetapkan sasaran dalam
RMKe-12 untuk menyediakan 500 ribu unit rumah mampu milik. Kerajaan telah
mewujudkan Jawatankuasa Penyelarasan dan Pelaporan Kluster Perumahan
Rancangan Malaysia Ke-12 bagi memastikan pelaksanaan penyediaan sebanyak
500 ribu unit rumah mampu milik dapat dicapai menjelang tahun 2025.

Strategi pelaksanaan ini akan melibatkan KPKT sebagai penyelaras utama
bagi 15 buah kementerian, agensi Persekutuan yang turut merangkumi SPNB,
PR1MA, UDA, kerajaan negeri dan juga sektor swasta. Sehingga 31 Januari 2022,
Kerajaan Persekutuan telah menyasarkan sebanyak 162,381 unit rumah ataupun
32.48 peratus. Daripada jumlah itu, KPKT menyasarkan penyediaan rumah mampu
milik berjumlah 94,627 unit rumah iaitu 18.93 peratus dan selebihnya akan
dibangunkan oleh kerajaan negeri dan sektor swasta. Pembangunan rumah mampu
milik ini akan dilaksanakan di seluruh negara termasuk di kawasan bandar dan luar

bandar.
