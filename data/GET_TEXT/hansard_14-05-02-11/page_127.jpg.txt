DR. 3.8.2022 121

membolehkan mana-mana orang mengemukakan tuntutan bayaran balik levi terlebih
bayar atau tersilap bayar. Dengan adanya peruntukan baharu mengenai lanjutan
tempoh ini, sekiranya berlaku kecemasan awam atau krisis kesihatan awam di masa
akan datang Menteri boleh memberi lanjutan tempoh kepada pihak yang
memerlukan.

Seksyen 7B pula memperuntukkan kuasa kepada Menteri untuk menambah,
memotong dan mengubah terma dan syarat yang dikenakan di bawah Akta 294
dengan syarat bahawa satu Notis Makluman telah diberikan dahulu kepada orang
yang terikat dengan terma dan syarat tersebut. Peruntukan baharu ini dimasukkan
sebagai inisiatif bagi menyediakan fasilitasi kepada pihak industri sekiranya terdapat
keperluan untuk memohon pengubahsuaian terma dan syarat di masa akan datang.

Peruntukan untuk melanjutkan tempoh dan mengubah terma atau syarat ini
bukan memberi kuasa mutlak kepada Menteri untuk sewenang-wenangnya memberi
lanjutan tempoh atau mengubah terma dan syarat tersebut. Sebaliknya, lanjutan
tempoh hanya dilaksanakan berdasarkan keperluan pembayar cukai ketika
berlakunya kecemasan awam atau krisis awam. Manakala, perubahan terma dan
syarat hanya dilaksanakan selepas konsultasi dengan pihak industri dan
berdasarkan perakuan serta semakan terperinci oleh Kastam Diraja Malaysia.

Secara umumnya Tuan Yang di-Pertua, pindaan Akta 294 ini juga tidak
melibatkan implikasi kKewangan kerajaan. Sebaliknya ia adalah pindaan bersifat
positif yang akan memberikan manfaat kepada pihak industri dalam
menyempurnakan obligasi di bawah akta ini. Tuan Yang di-Pertua, saya mohon
mencadangkan.

Timbalan Yang di-Pertua [Dato’ Mohd Rashid Hasnon]: Siapa- yang
menyokong?

Menteri Perpaduan Negara [Datuk Halimah binti Mohamed Sadique]:
Tuan Yang di-Pertua, saya mohon menyokong. Terima kasih.

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, masalah di hadapan Majlis ialah rang undang-undang bernama suatu
akta untuk meminda Akta Levi Kenderaan Barang-barang 1983, dibacakan Kali Yang
Kedua sekarang, dan terbuka untuk dibahas.

Saya ada seorang Yang Berhormat untuk berbahas, Yang Berhormat Tebrau.

Saya persilakan Yang Berhormat Tebrau.

5.26 ptg.
Tuan Steven Choong Shiau Yoon [Tebrau]: Terima kasih Tuan Yang di-
Pertua, izinkan saya menyertai perbahasan Rang Undang-undang Levi Kenderaan

Barang-barang (Pindaan) 2022.
