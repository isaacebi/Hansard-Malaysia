DR. 3.8.2022 62

[Rang undang-undang dilaporkan dengan tidak ada pindaan; dibacakan kali
yang ketiga, disokong oleh Timbalan Menteri Kesihatan | (Dato’ Dr. Haji Noor Azmi
bin Ghazali) dan diluluskan]

Dato’ Ramli bin Dato’ Mohd Nor [Cameron Highlands]: Ahli-ahli Yang
Berhormat, masa telah cukup pukul 1. Kita akan berehat dan sambung semula pada
2.30 petang ini.

[Mesyuarat ditempohkan pada pukul 1.02 petang]

1430
[Mesyuarat disambung semula pada pukul 2.30 petang]
[Dato' Ramli bin Dato’ Mohd Nor (Cameron Highlands) mempengerusikan

Mesyuarat]

RANG UNDANG-UNDANG
RANG UNDANG-UNDANG ZON BEBAS (PINDAAN) 2022

Bacaan Kali Yang Kedua dan Ketiga

2.32 ptg.

Timbalan Menteri Kewangan II [Tuan Haji Yamani Hafez bin Musa]: Tuan
Yang di-Pertua, saya mohon mencadangkan suatu Akta untuk meminda Akta Zon
Bebas 1990 dibacakan kali kedua sekarang.

Tuan Yang di-Pertua, saya mohon untuk menghuraikan setiap fasal dalam
rang undang-undang ini yang mengandungi dua fasal seperti yang berikut;

Fasal yang pertama mengandungi tajuk ringkas dan kuasa Menteri untuk
menetapkan tarikh permulaan kuat kuasa akta yang dicadangkan dan;

Fasal yang kedua bertujuan memasukkan seksyen baru 48A dan 48B ke
dalam Akta 438.

Seksyen 48A memperuntukkan kuasa kepada Menteri Kewangan untuk
melanjutkan apa-apa tempoh sebelum tamat tempoh yang ditetapkan di bawah Akta
438 atau perundangan subsidiarinya. Jika tempoh tersebut tidak dapat dipenuhi oleh
mana-mana orang disebabkan berlakunya kecemasan awam seperti bencana alam
atau krisis kesihatan awam seperti pandemik COVID-19.

Seksyen 48B pula memperuntukkan kuasa Perdana Menteri untuk
menambah, memotong atau mengubah apa-apa terma dan syarat yang dikenakan
Akta 438 dengan syarat bahawa satu notis makluman diberikan terlebih dahulu
kepada orang yang terikat dengan terma dan syarat tersebut.

Tuan Yang di-Pertua, saya mohon mencadangkan.
