DR. 3.8.2022 75

3.13 ptg.

Dato’ Seri Panglima Bung Moktar bin Radin [Kinabatangan]: Terima
kasih Tuan Yang di-Pertua. Saya ingin bertanya dengan kerajaan dan kementerian,
daripada 21 buah zon bebas cukai ini, berapakah zon yang telah mendatangkan
impak ekonomi kepada kerajaan?

Kerajaan kita Malaysia ini Tuan Yang di-Pertua, kita macam merancang
sesuatu macam melepas batuk di tangga. Nama zon bebas cukai tetapi apabila
orang berkunjung tidak ada benda pun yang bebas cukai ini. Saya ambil contoh
Labuan, Tuan Yang di-Pertua. Labuan ini ia zon bebas cukai suatu ketika dahulu,
orang-orang mainland di Sabah datang ke Labuan sebab banyak barang benda yang
boleh dibeli.

Hari ini yang bebas cukai coklat sahaja. Semuanya tidak ada apa-apa macam
orang kata seperti diserang garuda, macam padang jarak, padang tekukur. Jadi saya
hendak tahu apakah langkah-langkah yang diambil oleh Kementerian Kewangan
untuk memastikan semua zon bebas cukai ini benar-benar berfungsi sebagai zon
bebas cukai seperti di Dubai, US dan UK. Banyak benda yang boleh dibeli dengan
harga yang murah sebab title ia bebas cukai.

Akan tetapi di negara kita ini, ini tidak boleh, itu tidak boleh. Semua tidak
boleh, tidak ada. Jadi rasa saya, kita membuang masa kadang-kadang saya fikir.
Oleh sebab itu saya kata, kalau mahu buat benda-benda ini, buat betul-betul. Jangan
pusing sana, pusing sini. Saya tidak nampak apa impak ia kepada ekonomi kita.

Saya mahu tanya apa tindakan-tindakan yang diambil oleh kerajaan dan
kementerian untuk memastikan bahawa Labuan dikembalikan statusnya sebagai
bebas cukai yang terulung dan bukan hanya gula-gula, bukan hanya coklat yang
orang datang membeli. Oleh sebab itu orang tidak datang sudah ke Labuan. Labuan
ini seperti bandar orang kata, bandar mati, dead town, tiada apa-apa yang boleh
diperoleh, tiada apa-apa yang boleh dibuat di Labuan.

Jadi itu sahaja Tuan Yang di-Pertua. Saya mohon kerajaan dan kementerian
memaklumkan kepada saya apa langkah-langkah yang diambil untuk memastikan
Labuan kembali seperti zon bebas cukai yang seperti dahulukala. Terima kasih.

Puan Teresa Kok Suh Sim [Seputeh]: Yang Berhormat Kinabatangan boleh
tanya?

Dato’ Seri Panglima Bung Moktar bin Radin [Kinabatangan]: Boleh.

Dato’ Ramli bin Dato’ Mohd Nor [Cameron Highlands]: Sila.

Puan Teresa Kok Suh Sim [Seputeh]: Yang Berhormat Kinabatangan, yang

sebenarnya apa yang disebutkan oleh Yang Berhormat dan juga Yang Berhormat
