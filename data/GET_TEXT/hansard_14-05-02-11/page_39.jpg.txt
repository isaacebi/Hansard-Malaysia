DR. 3.8.2022 33

Selain daripada itu, jabatan juga berperanan dalam membantu
mempromosikan dan membuat jualan secara berkelompok melalui program Karnival
Usahawan Orang Asli (KUOA). Pada tahun 2022, KUOA telah diadakan di negeri
Perak melibatkan 35 orang usahawan terpilih dari setiap negeri dan hasil jualan
selama tiga hari program tersebut berjumlah RM142,720.

Di samping mendapat sambutan yang menggalakkan dan tempahan
daripada pihak pemborong, apa yang lebih membanggakan terdapat juga usahawan
Orang Asli yang telah berjaya memasarkan produk sehingga ke luar negara.
Antaranya, usahawan madu kelulut Selangor, usahawan kayu garu negeri Pahang
dan usahawan perabot serta kraf tangan Negeri Sembilan.

Pihak KPLB dan JAKOA komited untuk terus membangun dan memastikan
usahawan-usahawan Orang Asli terus berkembang dan berdaya saing sehingga ke
peringkat antarabangsa. Terima kasih Tuan Yang di-Pertua.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua. Masyarakat di kawasan saya Orang Asli, Kensiu Negrito
merupakan satu-satunya kaum Orang Asli yang tertua dan hanya terdapat di Lubuk
Ulu Legong di Baling. Kepakaran mereka hasil dalam bidang sumpit yang amat
menarik.

Begitu juga dengan suku kaum Orang-orang Asli, Semelai di Bera, Pahang,
suku Temiar di Kelantan, suku kaum Jakun, orang Kuala Johor, suku kaum Kinta di
Gerik, suku kaum Semai di Perak dan Pahang, Temuan di Selangor, Melaka dan
Negeri Sembilan. Mereka semua ini mempunyai hasil kraf tangan yang bermutu
tinggi, asli, autentik dan terdedah dengan kepupusan kerana tiada sokongan
pemasaran produk mereka dengan betul dan profesional.

Untuk makluman Tuan Yang di-Pertua, kalau kita tengok pada hari ini saya
boleh tunjukkan satu gambar yang mana Orang Asli Mah Meri... [Sambil
menunjukkan sehelai kertas bergambar] yang telah mengukirkan ini. Di mana harga
ini orang tengah hanya beli RM4,000 dan ini dijual lebih RM80,000. Untuk makluman,
sedangkan hasil karya Mah Meri ini telah mendapat pengiktirafan, 18 awards oleh
UNESCO.

Ini membuktikan Orang Asli kita amat-amat pandai, cekal dan cerdik,
khususnya dalam mengusahakan karyawan-karyawan yang mereka lakukan. Jadi,
di kesempatan ini saya hendak tanya kepada Yang Berhormat Timbalan Menteri tadi,
yang menyatakan bahawa betul produk-produk ada program-program kita
laksanakan untuk membantu menjual barang-barang mereka.

Hal ini sebab jualan Orang Asli, produk mereka ini saya tengok terlalu tinggi
harganya sebenarnya tetapi disebabkan orang tengah. Jadi soalan saya,

bagaimanakah kita hendak membantu memperkasa Orang-orang Asli yang bijak
