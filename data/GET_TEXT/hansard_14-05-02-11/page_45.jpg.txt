DR. 3.8.2022 39

dan mengadakan lawatan berkala ke gudang pengilang berlesen untuk membimbing
mereka agar mematuhi keperluan yang ditetapkan oleh kastam.

Akhirnya, saya sudi menyokong dengan harapan tindakan proaktif agensi
terlibat diperhebat demi memastikan ketirisan hasil kerajaan dapat dibendung, terima
kasih.

Dato’ Ramli bin Dato’ Mohd Nor [Cameron Highlands]: Yang Berhormat,

terima kasih Yang Berhormat Tebrau. Dipersilakan Yang Berhormat Padang Serai.

11.49 pg.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Saya dengan rendah hati ingin membahaskan Rang Undang-undang Kastam
(Pindaan) 2022. RUU ini akan memfokuskan beberapa pindaan dibuat, terutama
kuasa Ketua Pengarah dalam membuat keputusan dan arahan.

Kastam merupakan agensi yang dipertanggungjawabkan oleh negara dalam
menguruskan dan mengawal aktiviti penyeludupan berlaku dari dalam ke luar atau
sebaliknya. Sudah pasti, ini bukan kerja yang mudah dan RUU yang dibahaskan
pada hari ini melibatkan agensi Kastam terutama daripada segi kuasa Ketua
Pengarah Kastam.

Jika meneliti fasal 2 dalam RUU, beberapa pindaan telah dibuat dan
kebanyakan memberi kuasa yang lagi luas kepada Ketua Pengarah dalam
menentukan pelbagai perkara.

01150

Saya memerlukan penjelasan daripada pihak Menteri, apa langkah yang
dibuat oleh kementerian dalam memastikan keseimbangan kuasa yang dimiliki oleh
Ketua Pengarah dalam membuat keputusan.

Selain itu, saya juga ingin membangkitkan perkara mengenai tahanan
kepada lori. Menteri, saya mendapati aduan daripada pemilik-pemilik lori permit ‘A’
sewa dan upah. Isunya begini Yang Berhormat Menteri, sekiranya barang yang ada
dalam lori tidak membayar cukai, maka penguat kuasa kastam akan terus menyita
atau merampas barang muatan dan juga termasuk lori tersebut. Akan tetapi isunya,
pemilik tidak membuat kesalahan kerana yang tidak membayar cukai merupakan
pemilik muatan.

Masalah lain yang timbul iaitu tempoh lori itu disita bukanlah sekejap, ada
yang memakan masa selama enam bulan atau setahun. Ada juga lebih sehingga isu
itu diselesaikan di mahkamah. Itu masalah sebenarnya yang dilalui oleh rakyat biasa
di bawah. Bayangkan dengan lori dirampas, maka akan timbul pelbagai masalah
seperti:

(i) pemilik lori hilang punca pendapatan;
