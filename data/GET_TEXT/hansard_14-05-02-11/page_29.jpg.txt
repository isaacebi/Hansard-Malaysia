DR. 3.8.2022 23

Petunjuk geografi berkait rapat dengan perkembangan kemajuan ekonomi
desa dalam memperkenalkan produk yang berkaitan dengan persekitaran geografi
sesuatu tempat. Misalnya Lada Sarawak, Teh Sabah, beras Bario, mangga
Harumanis Perlis, beca berhias, belacan dan asam pedas Melaka.

Produk-produk yang dikomersialkan secara meluas akan memberi
keuntungan secara langsung kepada pemilik sama ada usahawan, syarikat ataupun
persatuan pengeluar. Produk-produk petunjuk geografi juga boleh dipasarkan
dengan harga premium dan juga mampu menjadi produk ecotourism.

Kementerian melalui MylIPO telah mengambil beberapa langkah proaktif
dalam memberi kesedaran awam melalui program advokasi, seminar fizikal dan
dalam talian dan juga melalui hebahan kepada media masa betapa pentingnya
petunjuk geografi ini.

Tuan Yang di-Pertua, sebanyak 106 petunjuk geografi telah didaftarkan di
Malaysia dan daripada 106 tersebut, 92 daripadanya adalah produk geografi
tempatan. Daripada 92 petunjuk geografi tempatan tersebut, 30 produk berasal dari
negeri Sarawak. Tahniah dan syabas diucapkan kepada negeri Sarawak.

Usahawan, pengusaha serta komuniti setempat turut menikmati pemberian
dana pemfailan harta intelek di bawah peruntukan Rancangan Malaysia Ke-12
dengan kewangan sebanyak RM4 juta dari tahun 2022 sehingga 2025. Bagi tahun
2022 ini, sebanyak dua permohonan petunjuk geografi di bawah dana ini diterima
iaitu daripada Adan Rice Ba’kelalan, padi Adan dan juga garam bukit, highland salt
daripada Ba’kelalan juga.

MyIPO melalui pejabat cawangan di cawangan-cawangan mengadakan
kerjasama dengan kerajaan negeri, jabatan pertanian, FAMA, pertubuhan peladang
serta persatuan-persatuan untuk meningkatkan lagi pendaftaran petunjuk geografi
ini. Terima kasih Tuan Yang di-Pertua.

Tuan Yang di-Pertua: Terima kasih. Silakan.

Datuk Robert Lawson Chuat [Betong]: Terima kasih Yang Berhormat
Timbalan Menteri. Saya ingin mohon Yang Berhormat Timbalan Menteri menyatakan
siapakah yang boleh memohon untuk mendaftar sesuatu produk petunjuk geografi?
Adakah alatan-alatan muzik tradisional tempatan dari negeri-negeri di Malaysia
boleh didaftar sebagai produk petunjuk geografi seperti Sape’ iaitu alat muzik kaum
Orang Ulu yang begitu popular di Sarawak? Terima kasih.

Tuan Yang di-Pertua: Terima kasih.

Dato’ Rosol bin Wahid: Terima kasih sahabat saya Yang Berhormat Betong.
Terima kasih Tuan Yang di-Pertua. Satu soalan yang baik dan sekali lagi saya
ucapkan tahniah kepada Sarawak yang saya nampak daripada SITRC yang banyak

berdaftar dengan petunjuk geografi ini.
