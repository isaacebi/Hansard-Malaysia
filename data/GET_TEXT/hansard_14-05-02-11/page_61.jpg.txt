DR. 3.8.2022 55

pengarah terhadap lesen-lesen ini. Jadi saya pohon penjelasan daripada
kementerian. Terima kasih.

Dato’ Ramli bin Dato’ Mohd Nor [Cameron Highlands]: Senarai pembahas
telah habis. Saya mempersilakan Yang Berhormat Timbalan Menteri untuk

menjawab 10 minit.

12.41 tgh.

Timbalan Menteri Kewangan Il [Tuan Haji Yamani Hafez bin Musa]:
Terima kasih Tuan Yang di-Pertua. Terima kasih kepada empat orang pembahas
yang baru sahaja mengambil bahagian dalam perbahasan Rang Undang-undang
Eksais (Pindaan) 2022.

Mungkin saya akan terus kepada kebanyakannya — tadi banyak bercerita
tentang penyeludupan dan ketirisan. Tuan Yang di-Pertua, kerajaan sentiasa
memandang serius tentang isu penyeludupan dan penjualan rokok yang tidak sah
yang berleluasa di pasaran memandangkan kegiatan ini telah menyebabkan
ketirisan hasil cukai yang tinggi setiap tahun.

Dalam usaha membendung ini, kerajaan melalui Jabatan Kastam Diraja
Malaysia sentiasa mempergiatkan kawalan dan tindakan penguatkuasaan melalui
pelbagai aktiviti serbuan, rondaan darat dan air, sekatan jalan raya, pemeriksaan
kapal, bot atau kenderaan. Di samping itu, mereka juga melakukan pelbagai operasi
khas dan operasi outlet yang menjual rokok.

JKDM juga telah melaksanakan operasi bersepadu melibatkan kerjasama
dari pelbagai agensi penguatkuasaan dan keselamatan negara dalam membanteras
aktiviti penyeludupan rokok. Kerajaan juga turut menubuhkan Multi Task Agency
Task Force (MATF) yang merupakan agensi task force yang dianggotai oleh pelbagai
agensi penguatkuasaan seperti PDRM, JKDM, APMM dan SPRM.

Dato’ Ramli bin Dato’ Mohd Nor [Cameron Highlands]: Yang Berhormat
Timbalan Menteri, volume sedikit ya.

Tuan Haji Yamani Hafez bin Musa: Oh, sorry Tuan Yang di-Pertua. Sebagai
platform kolaborasi di antara kerajaan dan industri dalam menangani isu
penyeludupan dan pengedaran produk rokok dan minuman keras yang tidak sah.
Platform ini juga membolehkan agensi terlibat mengenal pasti kelemahan dalam
mana-mana perundangan dan aktiviti penguatkuasaan yang sedia ada seterusnya
membolehkan langkah penguatkuasaan yang lebih berkesan dapat dilaksanakan
bagi mengurangkan ketirisan hasil.

Kerajaan juga telah mengambil tindakan yang lebih tegas bagi memperketat
kawalan ke atas aktiviti transshipment rokok melalui pelabuhan negara supaya

Malaysia tidak dilihat sebagai hab transshipment rokok haram. Ini termasuklah
