DR. 3.8.2022 66

maksimum kepada rakyat. Terima kasih Tuan Yang di-Pertua. Terima kasih Yang
Berhormat Timbalan Menteri.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Padang Serai. Sebelum saya meneruskan perbahasan, ingin saya
maklumkan untuk pengetahuan Ahli-ahli Yang Berhormat, pada petang ini kita telah
didatangi oleh para alumni Kolej Sultan Abdul Hamid, batch tahun 1975. Sila bangun.
[Tepuk] Mereka yang berdiri di sebelah kiri.

Saya ingin memberi sedikit ringkasan berkaitan Kolej Sultan Abdul Hamid ini.
Kolej Sultan Abdul Hamid ini telah diasaskan pada Disember 1908 dan pengetua
pertamanya ialah Encik Muhamad Iskandar iaitu ayahanda kepada Yang Berhormat
Langkawi. Antara alumni sekolah ini adalah Tuanku Abdul Rahman, Perdana Menteri
Malaysia yang pertama, Yang Berhormat Langkawi, Perdana Menteri kita yang
keempat dan ketujuh juga merupakan alumni sekolah ini. Selain itu, sekolah ini telah
melahirkan lima orang mantan Menteri Besar Negeri Kedah yang merupakan alumni
sekolah ini.

Akhirnya, sebelum saya akhiri ucapan aluan ini, saya juga merupakan alumni
sekolah tersebut. Oleh itu, saya ingin mengucapkan selamat datang kepada
rombongan alumni Koleh Sultan Abdul Hamid Batch 1975 ke Parlimen Malaysia.
[Tepuk]

Kita terus dengan urusan Parlimen. Dipersilakan Yang Berhormat Tebrau.

2.44 ptg.

Tuan Steven Choong Shiau Yoon [Tebrau]: Terima kasih Tuan Yang di-
Pertua. Izinkan saya sertai perbahasan Rang Undang-undang Akta Zon Bebas
(Pindaan) 2022. Tuan Yang di-Pertua, zon bebas adalah mana-mana bahagian
Malaysia yang diisytiharkan di bawah peruntukan seksyen 3(1) Akta Zon Bebas 1990
menjadi suatu zon perdagangan bebas atau zon perindustrian bebas.

Zon bebas adalah satu kawasan yang dianggap di luar Malaysia yang
diperuntukkan di bawah seksyen 2(1A) Akta Kastam 1967, seksyen 2 Akta Eksais
1976, seksyen 2 Akta Cukai Jualan 1972 dan seksyen 2A Akta Cukai Perkhidmatan
1975. Zon bebas boleh menjadi syurga untuk penipu dan penjenayah. Mereka boleh
memalsukan dokumen dan menggunakan zon bebas untuk mengemas semula atau
melabel barangan atau mengeluarkan dan memasang barangan baharu di zon ini.

Transit dan penghantaran barangan (shipment and transshipment) dengan
izin menimbulkan risiko tertinggi kerana lebih mudah bagi penjenayah untuk tidak
memperlihatkan keadaan yang sebenarnya seperti lokasi asal dan destinasi akhir
barangan. Tindakan menutupi aktiviti yang sebenarnya atau masking activity dengan

izin boleh dilakukan dengan menukar bil muatan sebaik sahaja barang tiba di zon
