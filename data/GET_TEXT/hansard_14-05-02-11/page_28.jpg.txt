DR. 3.8.2022 22

Apakah langkah yang akan diambil oleh pihak kerajaan supaya inisiatif JaminKerja
ini dapat mencapai matlamat mereka? Terima kasih.

Datuk Seri Saravanan a/l Murugan: Terima kasih Tuan Yang di-Pertua.
Sepertimana saya sebut, program JaminKerja-Insentif Penggajian setakat 29 Julai
2022 adalah sebanyak 120,237 peluang telah pun dicapai. Pada masa yang sama
Tuan Yang di-Pertua, seperti apa yang disebutkan oleh Yang Berhormat adalah
benar. Sasaran kita 300,000 keseluruhan.

Yang Amat Berhormat Perdana Menteri telah mengumumkan sasaran bagi
tahun 2022 adalah 600,000 peluang pekerjaan untuk mengatasi ataupun
mengurangkan kadar pengangguran seperti biasa.

Walau bagaimanapun daripada 600 ribu ini, 300 ribu telah disalurkan ataupun
dipanjangkan kepada Kementerian Sumber Manusia dan 120 ribu ini adalah melalui
program JaminKerja-Insentif Penggajian, satu sahaja. Akan tetapi ada juga program-
program lain yang melibatkan agensi-agensi lain seperti HRDC, TalentCorp. dan
sebagainya.

Sehingga hari ini Tuan Yang di-Pertua, walaupun kita begitu giat menyebut
kadar pengangguran yang begitu tinggi ataupun sudah mula kurang tetapi peluang
yang sedia ada, yang telah diiklankan dengan MYFutureJobs, kekosongan hari ini
adalah sehingga 3 juta peluang pekerjaan.

Ini apabila kita sebut, kita mensyaratkan bahawa mana-mana agensi, mana-
mana syarikat yang memerlukan pekerja asing Tuan Yang di-Pertua, Kementerian
Sumber Manusia mensyaratkan supaya mereka mengiklankan dalam
MyYFutureJobs. Sehingga hari ini, kita lihat lebih kurang 3.1 juta peluang pekerjaan
di semua sektor termasuk 3D, Tuan Yang di-Pertua. Sekian, terima kasih.

Tuan Yang di-Pertua: Terima kasih. Yang Berhormat Betong.

T. Datuk Robert Lawson Chuat [Betong] minta Menteri Perdagangan Dalam
Negeri dan Hal Ehwal Pengguna menyatakan apakah langkah-langkah yang telah
diambil oleh kementerian bagi mengetengahkan produk-produk Petunjuk Geografi
Malaysia sebagai harta intelek agar setanding dengan produk Petunjuk Geografi luar
negara dan bagaimanakah inisiatif ini turut dapat dinikmati oleh usahawan di negeri
Sarawak

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Terima kasih sahabat saya Yang Berhormat Betong.
Terima kasih Tuan Yang di-Pertua. Tuan Yang di-Pertua, perlindungan terhadap
harta intelek iaitu petunjuk geografi adalah penting terutamanya kepada usahawan-
usahawan tempatan yang mengeluarkan dan memasarkan produk berasaskan hasil

pertanian, kraf tangan dan makanan.
