DR. 3.8.2022 114

5.02 ptg.

Tuan Steven Choong Shiau Yoon [Tebrau]: Terima kasih Tuan Yang di-
Pertua mengizinkan saya sertai perbahasan Rang Undang-undang Akta Levi
Pelepasan (Pindaan) 2022.

Tuan Yang di-Pertua, perbahasan saya ringkas sahaja kerana ini adalah satu
RUU atau— yang dibuat atas satu akta yang baru-baru diluluskan pada tahun 2019
dan seterusnya tidak lama pelaksanaan itu, sudah adakan PKP dan ini agak
mengganggulah pelaksanaan ya, saya faham. Akan tetapi masih saya ada soalan
untuk Yang Berhormat Timbalan Menteri menjawab ialah berapa Levi Pelepasan
yang sudah diterima sejak 1 September 2019?

Apakah kesan levi terhadap pelancongan secara keseluruhan? Adakah
terdapat peningkatan ketara dalam perjalanan percutian domestik sejak levi
pelepasan diperkenalkan sebelum PKP dilaksanakan? Adakah penyelidikan telah
dibuat bagi mengkaji semula keberkesanan pelaksanaan akta ini bagi tujuan
penambahan cukai untuk negara kita?

Jadi itu sahaja dari Tebrau. Harap Yang Berhormat Timbalan Menteri boleh
menjawab. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih

Yang Berhormat Tebrau. Sila Yang Berhormat Rasah.

5.04 ptg.

Tuan Cha Kee Chin [Rasah]: Terima kasih Tuan Yang di-Pertua atas
peluang yang diberikan. Pindaan terhadap Akta Levi Pelepasan 2019 memang
hanya melibatkan dua fasa baharu, seksyen 62A dan seksyen 62B sebagaimana
beberapa RUU yang telah disebutkan, telah dibentangkan dan diluluskan sebentar
tadi. Saya nampak ia sebagai memberikan fleksibiliti kepada bidang kuasa budi
bicara kepada Yang Berhormat Menteri dalam menjalankan tugas beliau.

Cuma sejak akta ini berkuat kuasa pada— saya masih ingat ia dibentangkan
dan diluluskan oleh Dewan yang mulia ini pada Mac 2019 dan dilaksanakan selepas
itu pada pertengahan tahun 2019. Saya hendak tanya hampir tiga tahun ia
dilaksanakan, berapakah jumlah pendapatan yang telah dijana, dikutip daripada levi
pelepasan ini?

Okey, saya percaya tahun 2019 apabila ia dilaksanakan, kutipannya mungkin
boleh tahan juga walaupun setengah tahun. Tahun 2020 bila masuk PKP dengan
pandemik COVID-19 yang melanda seluruh dunia, sudah pasti mereka yang
berlepas bertolak dari Malaysia jatuh menjunam dan menjejaskannya dan selepas
itu tahun 2021.
