DR. 3.8.2022 101

4.25 ptg.

Tuan Cha Kee Chin [Rasah]: Terima kasih Tuan Yang di-Pertua atas
peluang yang diberikan pada petang ini untuk saya turut serta dalam perbahasan
RUU terhadap Akta Cukai Pelancongan (Pindaan) 2022.

Perkara pertama saya hendak tanya di bawah Peringkat Dasar ini sebab,
Bacaan Kedua adalah apakah kesannya. Walaupun ini RUU ataupun akta di bawah
MOF, Kementerian Kewangan, saya hendak tanya, sejak ia dilaksanakan lima tahun
dahulu pada pertengahan 2017 mula dilaksanakan, apakah kesannya kepada
industri ataupun sektor pelancongan negara? Jadi, ada tidak MOF sendiri pernah
membuat apa-apa kajian yang berkaitan dengan perkara ini? Ini soalan pertama.

Kedua, sejak ia dilaksanakan lima tahun dahulu, berapakah jumlah yang
telah dikutip? Jumlah ini digunakan untuk tujuan apa? Adakah ia digunakan kembali
kepada industri pelancongan itu sendiri untuk upgrade, naik taraf, tambah baik
kawasan-kawasan pelancongan yang menjadi tarikan pelancong domestik ataupun
asing ataupun ia disalurkan kepada MOTAC ataupun agensi-agensi yang berkaitan
ataupun ada rakan-rakan tadi- ada menyatakan bahawa kenapa tidak diberikan
kepada negeri-negeri di mana cukai tersebut dikutip. Saya rasa ia sesuatu yang
wajar untuk didedahkan supaya Ahli-ahli Dewan dan juga rakyat tahu di mana ia
digunakan.

Berkenaan dengan jumlah kutipan. Apakah kesannya ataupun penurunan
kutipan sejak kita melaksanakan PKP pada Mac 2020? Saya percaya sudah tentu ia
terkesan dengan kutipan ia akan menjunam banyak. Jadi saya mohon kalau boleh,
bila Timbalan Menteri menggulung nanti boleh memberikan statistik umum sebegini.
Saya tahu, tahun 2017 biasa, 2018 tinggi, 2019 tinggi, 2020 dan 2021 sudah pastinya
jumlah ataupun hasil kutipan cukai ini akan kurang berbanding dengan tahun-tahun
sebelum. Jadi, saya mohon figure ataupun statistik ini ditunjukkan.

Saya hendak sebut di sini berkenaan dengan seksyen baharu 69A yang akan
dimasukkan melalui RUU ini. Tadi pun ada disebutkan dalam RUU sebelum ini iaitu,
bagaimana definisi ataupun takrifan untuk “kecemasan awam’” ataupun “krisis
kesihatan awam.” Saya cukup percaya dan berpendirian bahawa takrifan itu mesti
sesuatu yang jelas, berobjektif untuk mengelakkan sebarang salah tafsir untuk
tujuan-tujuan tertentu. As a matter of clarity untuk memudahkan rakyat ataupun
semua pihak termasuk pemain industri, pemegang taruh, mereka yang terlibat dalam
industri untuk faham dan akhirnya mematuhi segala peraturan yang ditetapkan.

Jadi, penegasan ataupun penerangan yang jelas perlu dilakukan oleh pihak
kerajaan dalam hal ini. Jadi saya mohon pandangan dan penjelasan daripada Yang

Berhormat Timbalan Menteri nanti.
