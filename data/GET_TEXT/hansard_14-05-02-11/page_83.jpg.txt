DR. 3.8.2022 77

Untuk makluman Ahli Yang Berhormat Padang Serai, yang seksyen 48A itu
yang memberikan peruntukan kuasa kepada Menteri Kewangan untuk melanjutkan
apa-apa tempoh sebelum tamat tempoh yang ditetapkan di bawah Akta 438 itu.
Sebagai contoh, saya bagi contoh, mana-mana orang yang tidak berpuas hati Tuan
Yang di-Pertua, dengan keputusan pihak berkuasa zon untuk mendapatkan
kebenaran di bawah Peraturan-peraturan Zon Bebas 1991, boleh mengemukakan
rayuan kepada Menteri dalam tempoh 30 hari daripada tarikh penerimaan keputusan
pihak berkuasa zon. Dalam situasi berlakunya krisis kesihatan awam seperti
pandemik COVID-19 yang memerlukan perintah kawalan pergerakan dilaksanakan
dan berkemungkinan terdapat keperluan untuk melanjutkan tempoh tersebut bagi
membolehkan mana-mana orang mengemukakan rayuan kepada Menteri.

Dengan adanya peruntukan baharu mengenai lanjutan tempoh ini, sekiranya
ada berlaku kecemasan awam atau krisis kesihatan awam di masa akan datang,
Menteri boleh memberi lanjutan tempoh kepada pihak yang memerlukan. Jadi kuasa
itu cuma kuasa melanjutkan tempoh dan ia boleh dilaksanakan ketika masa krisis
sahaja.

01520

Kepada seksyen 48B yang juga disentuh oleh Yang Berhormat Padang Serai,
peruntukan ini dimasukkan sebagai inisiatif untuk menyediakan fasilitasi kepada
pihak industri sekiranya terdapat keperluan untuk memohon pengubahsuaian terma
dan syarat di masa akan datang.

Peruntukan kuasa ini untuk mengubah terma dan syarat ini bukan seperti
saya katakan awal, bukan kuasa mutlak yang boleh dilaksanakan sewenang-
wenangnya oleh Yang Berhormat Menteri, sebaliknya ia dilaksanakan berdasarkan
keperluan pelanggan kita, pembayar cukai kita dan ini pun selepas konsultasi dengan
pihak-pihak industri yang terlibat.

Berdasarkan perakuan serta semakan terperinci oleh Jabatan Kastam Diraja
Malaysia, saya tahu Yang Berhormat Padang Serai minta jaminan agar tiada salah
guna kuasa dan sebagainya tetapi saya rasa kuasa ini tidaklah besar apa yang kita
maksudkan.

Malahan, pindaan akta ini secara umumnya tidak melibatkan apa-apa
implikasi kewangan pada kerajaan. Sebaliknya ia adalah pindaan bersifat positif
daripada segi untuk memberi kelonggaran tertentu kepada industri dan juga pihak
berkuasa zon dalam melaksanakan obligasi yang ditetapkan di bawah Akta 438 dan
perundangan subsidiarynya.

Tuan Yang di-Pertua, saya mohon mencadangkan.
