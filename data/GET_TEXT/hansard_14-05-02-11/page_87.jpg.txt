DR. 3.8.2022 81

Dato’ Ramli bin Dato’ Mohd Nor [Cameron Highlands]: Kita teruskan
kepada agenda selanjutnya.

Ahli-ahli Yang Berhormat, sekarang saya kemukakan masalah kepada Majlis
bagi diputuskan. Masalahnya ialah bahawa rang undang-undang ini dibacakan kali
yang kedua sekarang.

[Masalah dikemuka bagi diputuskan; dan disetujukan]

[Rang undang-undang dibacakan kali yang kedua dan diserahkan kepada
Dewan sebagai Jawatankuasa]

[Mesyuarat bersidang dalam Jawatankuasa]

[Dato’ Ramli bin Dato’ Mohd Nor (Cameron Highlands) mempengerusikan
Jawatankuasa]

[Fasal-fasal dikemukakan kepada Jawatankuasa]
Fasal-fasal 1 hingga 2 -

Tuan Pengerusi [Dato’ Ramli bin Dato’ Mohd Nor (Cameron Highlands)]:
Sekiranya tidak ada perbahasan dalam perspektif fasal... ada?

Silakan Yang Berhormat ‘Jerai’- Yang Berhormat Dungun, silakan. Silap.

3.27 ptg.

Tuan Haji Wan Hassan bin Mohd Ramli [Dungun]: Terima kasih Tuan
Pengerusi. Pertama, saya hendak rujuk kepada seksyen 48A yang dicadangkan,
bertujuan untuk memberi Yang Berhormat Menteri kuasa untuk melanjutkan tempoh
untuk memulakan suatu perbuatan atau benda yang belum disempurnakan tetapi
dalam tempoh-tempoh tertentu di bawah Akta 438 sekiranya dia berpuas hati
bahawa perbuatan atau benda itu tidak dapat disempurnakan dalam tempoh itu
disebabkan oleh berlakunya apa-apa kecemasan awam atau krisis kesihatan awam.

Seksyen ini memberi kuasa kepada Yang Berhormat Menteri untuk
melanjutkan masa bagi melaksanakan aktiviti dalam akta ketika berlakunya
kecemasan awam atau krisis kesihatan awam.

Soalan saya, bolehkah jelaskan apa maksud sesuatu perbuatan atau benda
yang tidak dapat disempurnakan dalam tempoh dan kuasa Yang Berhormat Menteri
melanjutkan tempoh? Pohon jelaskan apakah maksud perbuatan atau benda dalam
pindaan seksyen 48A ini?

Seterusnya, apakah sudah ada jadual tempoh atau semata-mata umum
untuk kelulusan tempoh lanjutan oleh Yang Berhormat Menteri? Adakah ada apa-
apa jadual yang telah ditetapkan ataupun umum dengan kuasa Yang Berhormat

Menteri berdasarkan kepada penilaian Yang Berhormat Menteri?
