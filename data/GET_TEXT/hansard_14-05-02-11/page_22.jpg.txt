DR. 3.8.2022 16

mana kita ingin sediakan persekitaran dan ruang yang kondusif bagi menggalakkan
perpaduan dalam masyarakat dengan mengambil kira cabaran, persekitaran dan
pengaruh global.

Selain daripada itu kita juga telah menghasilkan beberapa rangka tindakan
dengan izin, Blueprint Perpaduan Negara tahun 2021- 2030 yang membawa aspirasi
ini. Kita juga ada Pelan Tindakan Perpaduan Negara (PTPN) untuk 10 tahun akan
datang dan kita juga ada pelan lima tahun akan datang, melalui Pelan Tindakan
Perpaduan Negara Keluarga Malaysia (KAMI). Semua ini adalah manifestasi yang
kita ingin garap untuk membina kesepaduan dan juga semangat bipartisan di
kalangan pemimpin.

Walau bagaimanapun, di peringkat kementerian kita juga mahu melihat
institusi Parlimen dijadikan satu wadah untuk menunjukkan ketauladan dan teladan
kepada masyarakat bagaimana pemimpin secara bipartisan dapat mengangkat
semangat kenegaraan dan patriotisme.

Contohnya, seperti cadangan Yang Berhormat Jempol tempoh hari, kita perlu
nyanyi Negaraku atau baca ikrar dalam Parlimen. Saya sokong hal ini. Kalau perkara
ini dapat dibuat sebelum kita bersidang itu cara dan contoh yang terbaik kita dapat
tunjukkan kepada rakyat, pemimpin kita mampu meletakkan patriotisme,
kepentingan negara melebihi kepentingan parti politik. Sekian terima kasih.

Tuan Yang di-Pertua: Terima kasih. Yang Berhormat, silakan.

Dato Sri Hajah Rohani binti Abdul Karim [Batang Lupar]: Tuan Yang di-
Pertua, soalan tambahan. Formula kerajaan perpaduan ketika ini yang kita amalkan
menunjukkan kematangan Ahli Politik dalam pentadbiran dan menyumbang kepada
pengurusan kerajaan yang lebih cekap dan berkesan. Adakah sebarang bentuk
kajian atau dapatan atau perancangan bagi kementerian membentuk satu model
perpaduan yang khusus memandangkan semangat bipartisan dalam kerajaan
campuran mula diterima pakai di negara kita. Terima kasih.

Tuan Wan Ahmad Fayhsal bin Wan Ahmad Kamal: Terima kasih Yang
Berhormat Batang Lupar atas cadangan yang sangat bagus sebenarnya. Di
peringkat Kementerian Perpaduan Negara, kita memang sudah ada Kajian Indeks
Perpaduan Nasional (IPNas). Setakat ini memang kita tidak ada lagi sebarang kayu
ukur berkenaan dengan bagaimana semangat bipartisan ini dapat disukat dari segi
perpaduan negara. Akan tetapi untuk mengambil kira cadangan Yang Berhormat
Batang Lupar, saya yakin pihak kementerian akan pertimbangkan dan muatkan
dalam kajian selanjutnya. Terima kasih.

Tuan Yang di-Pertua: Terima kasih. Yang Berhormat Bagan, silakan.

Tuan Lim Guan Eng [Bagan]: Terima kasih Tuan Yang di-Pertua. Saya

hendak tanya Yang Berhormat Senator. Tadi beliau sebut tentang ekosistem di mana
