DR. 26.7.2022 11

Cerita Gunung Inas yang sahabat saya dari Baling bangkitkan ini adalah saiz yang
gondol itu terlalu luas dan Yang Berhormat Menteri tadi dengar, tidak ada jaminan ia kembali
asal kerana ancaman itu masih lagi wujud. Isunya, Yang Berhormat Menteri ialah yang
dibangkitkan ini soal keselamatan rakyat, nyawa, harta benda, rumah, tanah pertanian
mereka, ini sebenarnya sudah terjejas teruk.

Tadi Yang Berhormat Menteri sebut Jabatan Perhutanan bagi komen ada 11
tanaman yang termasuk dalam kategori ladang hutan, durian tidak termasuk. Satu ketika dulu
kita tengok Jabatan Perhutanan bertindak tegas di Pahang. Tebang habis pokok durian.
Apakah Jabatan Perhutanan bersedia melakukan yang sama di Gunung Inas?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat.

Datuk Seri Saifuddin Nasution bin Ismail [Kulim-Bandar Baharu]: Atau memang
ada tauke besar sehingga mereka ini untouchable? Boleh tidak we do the right thing, buat
perkara yang betul? Alam sekitar keluarkan kenyataan terang-terang melanggar. Yang
Berhormat Menteri tadi mengesahkan juga pelanggaran peraturan itu berlaku berleluasa.
Yang Berhormat Menteri tidak boleh sekadar menggesa kerajaan negeri mengambil tindakan.
Kita tahu kuasa kerajaan negeri setakat mana. Sekali lagi Yang Berhormat Menteri, saya
mohon jawapan yang berupa penegasan yang sungguh-sungguh supaya episod ini tidak lagi
berulang.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kulim-Bandar Baharu. Sila Yang Berhormat Menteri, dua minit.

Datuk Seri Takiyuddin bin Hassan: Terima kasih sahabat saya Yang Berhormat
Kulim-Bandar Baharu atas soalan tambahan ini. Pertamanya saya hendak menyebutkan
bahawa sama ada Kerajaan Persekutuan mahupun kerajaan negeri, ia perlu diurus tadbir
berdasarkan undang-undang dan Perlembagaan. Perlembagaan jelas mengatakan bahawa
urusan pengurusan pentadbiran hutan adalah di bawah bidang kuasa kerajaan negeri,
Senarai Kedua, Jadual Kesembilan di bawah Perlembagaan, itu jelas.

Keduanya, yang dibangkitkan awal tadi oleh Yang Berhormat iaitu penukaran hutan
simpan kekal dan dinyah warta hutan simpan kekal.

01040

Saya hendak nyatakan bahawa pada 18 Julai baru-baru ini, saya telah membawa ke
Dewan ini pindaan kepada Akta Perhutanan Negara 1984 antaranya untuk menyelesaikan
masalah pengeluaran berleluasa hutan simpan kekal kepada hutan biasa. Itulah yang
disebutkan. Jadi maknanya, sebelum ini peruntukan seksyen 11 terutamanya dalam Akta
Perhutanan menyatakan bahawa kerajaan negeri mempunyai kuasa untuk menyahwartakan
hutan simpan jika sekiranya difikirkan sesuai, difikirkan dalam aspek ekonomi dan
sebagainya. ltu peruntukan semasa yang ada.

Kita telah pinda sekarang ini seksyen 11 menyatakan hendak keluarkan hutan
simpan perlu diadakan public enquiry dan digantikan dengan keluasan yang sama dan setara
dengan yang hendak dikeluarkan. Ini langkah yang diambil oleh Kerajaan Persekutuan tetapi

itu pun tertakluk kepada pemakaian yang diterima oleh kerajaan negeri, kena bawa enakmen
