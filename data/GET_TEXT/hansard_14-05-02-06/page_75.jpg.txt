DR. 26.7.2022 70

Jadi saya nak bertanya di sini, apakah tempoh ini pihak berkuasa tidak laksanakan
risikan tersebut? Berapakah lama tempoh ini sebelum tertuduh itu ditahan? Saya juga ingin
menyebutkan tentang seksyen 30. Tuan Yang di-Pertua, dalam akta ini menyebutkan bahawa
orang yang sudah dibebaskan masih boleh di reman sementara menunggu proses rayuan
oleh pendakwa raya. Ada kes tapi panjang nanti kalau saya sebutkan, jadi memadai saya
katakan bahawa saya, kita bukan mahu membela orang yang buat jenayah tetapi undang-
undang tidak boleh sewenang-wenangnya dibuat, dibikin untuk melanggar prinsip keadilan.

Perkara yang ketiga dan terakhir, Tuan Yang di-Pertua ialah kaedah dan alternatif
lain daripada mengguna pakai aturan di bawah subseksyen 4(5). Saya percaya akta ini wajar
dinilai semula dengan melihat kepada tatacara yang ditunjukkan melalui akta lain seperti
Kanun Tatacara Jenayah.

Ini betul Yang Berhormat Menteri sebutkan. Ada beberapa kerumitan, mungkin kalau
masuk dalam mahkamah ada rahsia yang terkeluar. Saya rasa kita dah melalui proses
mahkamah, siasatan, kertas siasatan dan sebagainya ini sudah tempoh yang lama. Kita boleh
belajar daripada apa yang telah kita lalui sebelum-sebelum ini dan kita boleh mencari jalan
yang lebih baik kerana akhirnya prinsip keadilan itu mesti bukan sahaja dilaksanakan tetapi
dilihat dilaksanakan.

Sebab itu bila Yang Berhormat Menteri kata keadilan perlu dilihat dalam konteks yang
lebih luas, yang saya faham sebenarnya daripada segi prinsip tak ada masalah. Akan tetapi
bila tengok kepada the devil, devil is in the details itu, macam mana dengan mereka yang
diseksa semasa di tahan? Bagaimana? Apakah safeguard mereka? Ini yang menjadikan
bahawa takrif keadilan itu tidak lagi sepertimana yang difahami. Jadi ini mesti juga dilihat
dengan lebih teliti dan lebih baik lagi. Justeru saya akhirnya Tuan Yang di-Pertua, terima
kasih kerana bagi tambahan sedikit masa.

Saya ingin bertanya kepada Yang Berhormat Menteri, apa perkembangan dan
laporan berkenaan dengan jawatankuasa yang bertanggungjawab untuk meneliti
pelaksanaan akta ini? Perkara ini pernah disebutkan oleh Yang Berhormat Pekan semasa
membentangkan tentang akta ini pada 16 April 2012. Beliau menyebutkan bahawa akan ada
satu jawatankuasa yang menilai yang mana termasuk dalam jawatankuasa ini ialah Majlis
Peguam dan juga SUHAKAM.

Saya perlu juga bertanya kerana Yang Berhormat Pagoh ada di sini, di dalam Dewan.
Apakah jawatankuasa ini telah melaksanakan tanggungjawab mereka? Mereka diberi
peluang untuk meneliti dan saya mahu dan saya harap bahawa kita ada ruang untuk
jawatankuasa ini meneliti terlebih dahulu sunset clause ini sebelum dibawa ke dalam Dewan
supaya kita dapat satu pertimbangan yang lebih baik dan Dewan dapat membahaskan
dengan lebih waras dan dengan lebih rasional. Tuan Yang di-Pertua, saya dengan ini
mengakhiri dengan menolak usul ini. Terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Ledang. Dipersilakan Yang Berhormat Beruas.
