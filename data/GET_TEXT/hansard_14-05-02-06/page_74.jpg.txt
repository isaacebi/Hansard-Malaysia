DR. 26.7.2022 69

Tuan Yang di-Pertua, saya ingin fokus kepada tiga faktor utama yang mungkin
pernah saya nyatakan sebelum ini. Pertama ialah berkenaan dengan salah guna.
Kecenderungan salah guna akta yang berunsur mala fide.

01530

Seperti yang diwartakan di bawah subseksyen 4 akta ini, lanjutan tempoh tahanan
selama 28 hari boleh dibuat oleh seorang pegawai polis tanpa campur tangan mahkamah.
Menurut sesi taklimat dan libat urus oleh kementerian, saya lihat masih tiada sekatan yang
jelas terkait dengan penahanan berunsur politik. Ramai pihak telah menyebutkan perkara ini.

Jadi, soalannya apakah lagi jaminan atau safeguard yang ada menerusi akta ini
bahawa ini tidak berulang? Saya rasa ianya terletak kepada takrif kesalahan keselamatan
bawah seksyen 3 yang pada pendapat saya masih terlalu luas. Saya ingin petik ada satu kes
iaitu kes di bawah SOSMA.

Saudara Mohd Zulkifli yang ditahan di bawah SOSMA pada tahun 2018 atas tuduhan
menyalurkan dana sebanyak RM200 kepada kenalan beliau untuk tujuan keganasan. Dia tak
tahu pun dia bagi sumbangan itu, dia tahu selepas dia ditahan bahawa yang diberikan itu
dianggap ataupun disyaki sebagai pengganas.

Akan tetapi beliau telah didera secara fizikal dan emosi dalam tempoh 28 hari
kemudian diambil rakaman percakapan, dipaksa di bawah seksyen 18A SOSMA dan
digunakan itu sebagai keterangan di mahkamah sebagai satu pengakuan. Jadi, ini yang kita
maksudkan dengan kebimbangan tentang walaupun kesalahan keselamatan itu ada
beberapa bab yang disebutkan oleh Yang Berhormat Menteri tetapi dalam hal ini,
bagaimanakah penggunaan itu ada jurang di antara apa yang ditafsirkan sebagai kesalahan
keselamatan dengan apa yang di bawah? Itu perlu diselesaikan.

Perkara kedua ialah berkenaan dengan tempoh penahanan. Kita tahu bahawa
tempoh ini telah pun disebut oleh ramai pihak dan saya tak mahu sebut lagilah tentang
prinsip-prinsip hak asasi di bawah Universal Declaration of Human Right, Universal Islamic
Declaration of Human Right. Banyak telah sebut tentang perkara ini. Akan tetapi yang paling
pentingnya di sini saya rasa ialah berkenaan dengan penangkapan di bawah Akta SOSMA
ini. Kita perlu fahami dan kita semua akui bahawa sesiapa yang ditahan ini belum dibuktikan
bersalah lagi, belum dibuktikan bersalah lagi.

Jadi sekiranya orang yang ditahan itu dibuktikan tidak bersalah, apa jadi dengan
kesan yang telah dilaluinya dalam tempoh yang begitu lama? Kalau betul memang benar
didera, diseksa secara fizikal dan sebagainya, bagaimana dengan keadaan keluarga
mereka? Trauma yang terpaksa dihadapi walaupun dalam tempoh itu akhirnya dibuktikan
tidak bersalah.

Apa safeguard bagi mereka pula, bagi mangsa dalam keadaan ini. Jadi saya ingin
bertanya kepada pihak Yang Berhormat Menteri, apakah pihak berkuasa tidak laksanakan
risikan dan siasatan lebih awal daripada bermulanya tahanan itu dibuat? Kita ambil kira
tempoh 28 hari tetapi ada tak risikan, siasatan awal yang dilakukan sebelum daripada 28 hari.

Saya percaya mesti ada.
