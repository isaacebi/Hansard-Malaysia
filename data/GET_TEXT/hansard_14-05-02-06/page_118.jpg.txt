DR. 26.7.2022 113

dikaji balik. Oleh yang demikian, saya mohon penjelasan daripada pihak kementerian sama
ada dakwaan ini benar atau sebaliknya. Saya mohon penjelasan, berapakah jumlah
keanggotaan IPCC yang bakal ditubuhkan? Siapakah yang bakal dilantik menerajui
suruhanjaya ini? Apakah kriteria-kriteria utama pemilihan keanggotaan suruhanjaya ini?
Sekian Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang

Berhormat Setiu. Seterusnya saya ingin menjemput Yang Berhormat Jelutong.

5.53 ptg.

Tuan Sanisvara Nethaji Rayer a/l Rajaji [Jelutong]: Terima kasih Tuan Yang di-
Pertua. Saya turut berterima kasih atas kesempatan yang diberikan kepada saya untuk
membahaskan Rang Undang-undang Suruhanjaya Bebas Tatakelakuan Polis.

SUHAKAM telah melaporkan walaupun laporan itu dinafikan oleh Yang Berhormat
Menteri, bahawa terdapat 456 kematian di dalam lokap sehingga tahun 2020. Ini adalah suatu
berita yang telah diterbitkan dalam Malay Mail pada 22 Oktober 2021. Walaupun Yang
Berhormat Menteri telah menafikan jumlah ini, harus diberi perhatian bahawa jumlah
kematian di dalam lokap ini merentas negeri dan kaum.

Tujuan rang undang-undang ini digubal adalah saya lihat di antara alasannya yang
telah dinyatakan dalam fungsi suruhanjaya seksyen 4 ialah:

(i) untuk menggalakkan integriti dalam kalangan anggota polis;

(ii) untuk menasihati kerajaan dan membuat syor berhubungan dengan

langkah-langkah yang sesuai untuk diambil dalam menggalakkan
integriti di kalangan anggota pasukan polis; dan

(iii) untuk melindungi kepentingan orang awam mengenai penanganan

salah laku mana-mana anggota pasukan polis.

Yang Berhormat Menteri, saya memberi tumpuan kepada alasan ketiga, “Untuk
melindungi kepentingan orang awam melalui penanganan salah laku mana-mana anggota
pasukan polis’. Pada hemat saya, undang-undang ini pada asalnya dihasratkan untuk
memberi penekanan kepada alasan ini, “melindungi kepentingan orang awam” kerana saya
tidak menafikan bahawa kebajikan anggota-anggota polis adalah sesuatu yang penting dan
perlu kita beri perhatian.

Malahan, saya juga bersetuju dengan Yang Berhormat Padang Rengas tadi bahawa
hanya segelintir sahaja pasukan polis atau anggota-anggota polis yang terlibat dalam salah
laku. Secara amnya, semua, kebanyakannya bertindak profesional, mematuhi prosedur dan
undang-undang di dalam melakukan penyiasatan, penangkapan dan sebagainya. Jadi
undang-undang ini berhasrat untuk menangani masalah yang dilakukan oleh segelintir sahaja
anggota-anggota polis. Akan tetapi apakah kesan undang-undang ini?

Saya lihat kepada peruntukan-peruntukan kuasa suruhanjaya, saya ingin tanya
kepada Yang Berhormat Menteri. Maafkan saya, seksyen 27(4) yang memperuntukkan
bahawa, “Seseorang saksi yang hadir di hadapan suruhanjaya boleh enggan menjawab

mana-mana soalan yang jawapannya berkecenderungan mendedahkan anggota pasukan
