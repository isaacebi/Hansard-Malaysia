DR. 26.7.2022 140

01910

Antara kelemahan yang saya nampak, saya tidak hendak terus tolak. Saya melihat
dokumen ini dalam bahasa Melayu ada 34 muka surat, bahasa Inggeris ada 32 muka surat.
Tahniahlah kepada pihak kerajaan berjaya membentangkan RUU ini tetapi ada
kelemahannya.

Contohnya, pada seksyen 7(3), ternampak kekurangan kebebasan IPCC ini iaitu
anggota suruhanjaya dilantik oleh Yang di-Pertuan Agong, tentu sekali dengan nasihat
Perdana Menteri tetapi anggota suruhanjaya ini boleh dilucutkan jawatannya pada bila-bila
masa, boleh dilucutkan tanpa sebab. Jadi, kalau saya salah minta Yang Berhormat Menteri,
tolong betulkan.

Kedua, seksyen 8 dalam RUU ini, nampaknya Perdana Menteri yang tentukan saraan
yang diterima oleh anggota suruhanjaya ini. Kemudian seksyen 14(2) dalam RUU ini,
Setiausaha Suruhanjaya yang menjadi Ketua Pegawai Eksekutif dilantik oleh Menteri Dalam
Negeri. Ini ada ditulis dalam ini. Manakala, EAIC melantik setiausahanya sendiri. Nampaknya
EAIC dalam hal ini lebih baik daripada IPCMC.

Jadi Tuan Yang di-Pertua, terdapat 150,000 orang anggota polis seluruh negara dari
Bukit Aman sampai kontinjen negeri, sampai IPD, sampai balai-balai polis di kampung-
kampung, di pekan-pekan kecil yang membuat perkara yang salah ini, rasuah, yang brutal
tidak ramai. Akan tetapi tujuan kita ialah untuk betulkan keadaan supaya imej PDRM ini yang
sudah 200 tahun umurnya dihormati, berintegriti dan cekap.

Kebanyakan majoriti anggota polis bagus, baik tetapi yang sedikit ini perlu kita
betulkan. Malah bekas Ketua Polis Negara pun sebut dalam PDRM itu ada kartel, ada
macam-macamlah bila dia hendak bersara dulu. Jadi akhirnya, saya mohonlah kepada Yang
Berhormat Menteri supaya dirujuklah semula. Kalau sudah diperbaiki dengan baik
kelemahan-kelemahan yang itu, saya rasa mungkin boleh kita timbangkan kalau kita hendak
menyokong RUU ini. Sekian, terima kasih Tuan Yang di-Pertua.

Tuan Yang di-Pertua: Terima kasih Yang Berhormat Pasir Gudang. Akhir sekali

saya menjemput Yang Berhormat Kulai, tiga minit Yang Berhormat.

7.13 mlm.

Puan Teo Nie Ching [Kulai]: Terima kasih Tuan Yang di-Pertua kerana memberikan
saya peluang. Saya hanya ada tiga minit, jadi saya hanya hendak secara sangat ringkas.

Saya hendak tahu bahawa sama ada kadang-kadang tindakan PDRM, saya hendak
bagi beberapa contoh akan dianggap sebagai salah laku. Saya telah disiasat, dipanggil untuk
disoal siasat oleh PDRM pada bulan Januari tahun ini. Mereka hendak siasat tentang satu
FB post yang saya kongsi pada April 2017.

Jadi, apabila pihak polis hanya ambil tindakan selepas empat tahun setengah. Saya
hendak tanya bahawa sama ada apa logik di belakangnya dan sama ada kes macam ini
adalah salah laku? Hal ini kerana kalau memang FB post saya adalah satu ancaman kepada
ketenteraman masyarakat, tindakan sepatutnya diambil pada tahun 2017, bulan April pada

masa itu.
