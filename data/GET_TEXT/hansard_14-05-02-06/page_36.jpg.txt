DR. 26.7.2022 31

Jadi perkara ini tentunya akan mencetuskan kebimbangan terhadap peniaga dan
pengimport-pengimport tempatan dan secara langsung menjurus kepada kenaikan-kenaikan
harga barang dan juga perkhidmatan.

Justeru soalan saya, mudah sahaja. Apakah tindakan Kementerian Kewangan yang
segera, sederhana dan bersifat jangka panjang untuk memastikan ringgit kita kekal berdaya
saing? Misalnya, pergerakan dibuat tambatan sepertimana yang dulu pernah kita lakukan
atau apakah strategi-strategi yang seterusnya. Boleh Yang Berhormat Timbalan Menteri
kongsi dengan Ahli-ahli Parlimen dalam Dewan ini? Terima kasih.

Dato’ Indera Mohd Shahar bin Abdullah: Tuan Yang di-Pertua, terima kasih Ahli
Yang Berhormat Hang Tuah Jaya, yang membangkitkan isu kedudukan ringgit dan sudah
pasti kedudukan Ringgit negara kita amat penting bagi memastikan perjalanan dan pemulihan
ekonomi kita berada di tahap yang optimum.

Cumanya Ahli-ahli Yang Berhormat, tidak adil sekiranya kita hanya membandingkan
mata wang kita dengan mata wang Amerika. Suka saya Yang Berhormat untuk merujuk
kepada Yang Berhormat, beberapa data yang mungkin kita boleh bandingkan ringgit kita
dengan mata wang asing yang berada di negara serantau.

Saya bagi contoh, kalau kita bandingkan dengan Yen Jepun, kita ada peningkatan
sebanyak 12.2 peratus, Pound Sterling sebanyak 6 peratus, Euro sebanyak 4.6 peratus, Peso
Philippines sebanyak 3.5 peratus dan Thai Baht sebanyak 3.3 peratus.

Hal yang penting Yang Berhormat, kedudukan ini memang Kementerian Kewangan
melalui Bank Negara Malaysia melihat, memantau daily basis apa yang berlaku kerana ini
alah naik turun pasaran. Cuma yang paling pentingnya ialah untuk kita melihat, indikator
prestasi ekonomi.

Pertama, perdagangan runcit dan borong bagaimana. Kadar pengangguran seperti
mana yang saya sebut dalam jawapan asal sebentar tadi. Ketiga, pengeluaran perindustrian.
Keempat, perdagangan negara yang saya sebutkan tadi lebih daripada RM24.4 bilion. Inilah
perkara-perkara yang sedang Kementerian Kewangan dan agensi-agensi yang berkaitan
berusaha bertungkus-lumus untuk memastikan kita berada di dalam trek yang betul.

Untuk makluman Yang Berhormat, suku kedua, tahun 2022, keempat-empat perkara
yang telah saya sebutkan tadi mempunyai perkembangan yang baik. Itu sebabnya melalui
MPC dan Bank Negara, melakukan kenaikan OPR itu secara berfasa, bukan mendadak
sepertimana yang dilakukan oleh Amerika Syarikat sebanyak 150 peratus.

Semasa pandemik kita turunkan lebih kurang 125 mata asas tetapi kita baru naikkan
lima peratus secara berfasa kerana kenaikan OPR ini juga akan membantu pertumbuhan
ekonomi negara kita. Terima kasih Yang Berhormat.

Dato’ Haji Salim Sharif [Jempol]: Satu lagi Tuan Yang di-Pertua. Sikit sahaja.

Dato’ Ramli bin Dato’ Mohd Nor [Cameron Highlands]: Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua. Tadi saya
mendengar, Yang Berhormat Timbalan Menteri menyebut RM80 bilion peruntukan subsidi

sudah pun dikeluarkan menjelang tahun 2022 ini.
