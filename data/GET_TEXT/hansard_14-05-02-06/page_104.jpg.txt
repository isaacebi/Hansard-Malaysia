DR. 26.7.2022 99

1700

Datuk Seri Hamzah bin Zainudin: Okey. Oleh yang demikian, dalam menggubal
mana-mana akta dan undang-undang, kerajaan perlu memastikan bahawa ia selari dengan
Perlembagaan. Dalam hal ini, Rang Undang-undang Suruhanjaya Bebas Tatakelakuan Polis
(IPCC) 2020 yang akan dibahaskan pada hari ini dilihat sebagai satu undang-undang baharu
yang selaras dengan Perlembagaan Persekutuan dan memberi keadilan kepada pasukan
PDRM dan juga orang awam.

RUU IPCC 2020 ini digubal dengan menitikberatkan prinsip-prinsip keadilan di dalam
kerangka Perlembagaan Persekutuan. RUU IPCC ini memberi fokus kepada penubuhan
suatu badan untuk melaksanakan siasatan, manakala tindakan dan hukuman tatatertib masih
dikekalkan dengan Suruhanjaya Pasukan Polis (SPP) mengikut peruntukan sedia ada di
dalam Perkara 140 Perlembagaan Persekutuan. Dasar ini juga diguna pakai oleh kerajaan
dalam merangka Akta Suruhanjaya Integriti Agensi Penguatkuasaan (SIAP) 2009.

RUU IPCC ini digubal setelah dibuat perbandingan di antara Independent Office for
Police Conduct dan Independent Police Complaints Council Hong Kong dan juga
Independent Office for Police Conduct United Kingdom di mana negara tersebut mempunyai
badan pemantau yang bertindak sebagai oversight body. Kedua-dua badan bebas ini hanya
menjalankan kuasa siasatan ke atas salah laku dan hasil dapatan akan dikemukakan kepada
pihak berkuasa berkenaan untuk diambil tindakan.

Setelah perbandingan dibuat, KDN telah membentangkan RUU ini kepada
mesyuarat Jemaah Menteri pada 14 Ogos 2020 dan RUU IPCC 2020 telah mendapat
persetujuan Jemaah Menteri.

Tuan Yang di-Pertua, konsep penubuhan IPCC telah mengambil kira sepenuhnya
perkara-perkara berikut:

Pertama, IPCC mengamalkan prinsip pengasingan kuasa selaras dengan sistem
pentadbiran negara. IPCC yang akan ditubuhkan kelak hanya berperanan untuk
menjalankan siasatan dan mengesyorkan tindakan tatatertib ke atas anggota pasukan polis
kepada SPP tanpa menentukan jenis hukuman.

Kedua, bersifat terbuka dan adil kepada anggota pasukan polis. Menerusi RUU IPCC
2020, keanggotaan Suruhanjaya adalah terbuka kepada semua individu termasuk pekhidmat
awam dan pesara polis. Individu yang akan menganggotai Suruhanjaya adalah berdasarkan
kelayakan pengetahuan, kemahiran, pengalaman dan apa-apa perkara lain yang akan
ditentukan kelak. Ini bermakna sekiranya individu tersebut mempunyai kelayakan seperti
yang telah ditetapkan oleh Suruhanjaya, maka mereka boleh dilantik menganggotainya.

Ketiga, berperanan sebagai mandatory referrals. Merujuk kepada klausa mandatory
referrals, [PCC memperuntukkan supaya semua kes yang melibatkan kecederaan serius,
kematian dan jenayah seksual terhadap orang dalam tahanan atau jagaan polis dilaporkan
kepada pihaknya untuk tindakan selanjutnya. Peruntukan mandatory referrals ini berupaya
untuk memastikan penyiasatan jenayah yang telus dapat dijalankan oleh anggota pasukan

polis, meningkatkan integriti anggota pasukan polis, menghapuskan persepsi negatif orang
