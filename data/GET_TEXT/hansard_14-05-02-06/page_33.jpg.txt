DR. 26.7.2022 28

4. Tengku Zulpuri Shah bin Raja Puji [Raub] minta Menteri Kewangan menyatakan
langkah-langkah yang berkesan menangani kemerosotan ekonomi negara, kejatuhan nilai
mata wang Ringgit Malaysia makin mendadak serta kenaikan kos kehidupan semakin ketara.

Timbalan Menteri Kewangan | [Dato’ Indera Mohd Shahar bin Abdullah]:
Bismillahi Rahmani Rahim. Assalamualaikum warahmatullahi wabarakatuh. Salam sejahtera,
salam Keluarga Malaysia, makmur sejahtera. Terima kasih Tuan Yang di-Pertua. Terima
kasih Yang Berhormat Raub. Untuk makluman Yang Berhormat, kerajaan telah
melaksanakan pelbagai pakej bantuan dan rangsangan ekonomi berjumlah RM530 bilion
sejak tahun 2020 serta Langkah Belanjawan 2021 dan Belanjawan 2022 yang bertujuan
mengurangkan kesan pandemik ke atas isi rumah dan perniagaan bagi membantu proses
pemulihan dan pertumbuhan ekonomi negara serta meningkatkan peluang pekerjaan dan
pendapatan.

Momentum pemulihan ekonomi pada tahun 2022 ke arah mencapai tahap keluaran
dalam negeri kasar (KDNK) prapandemik diunjur bertambah baik dan pembukaan semula
sektor ekonomi sepenuhnya dan sempadan antarabangsa. Ini dapat dilihat melalui
pertumbuhan KDNK negara pada suku pertama tahun 2022 yang kukuh pada kadar lima
peratus serta pertunjuk ekonomi utama terkini yang mencerminkan prestasi ekonomi.

Momentum pertumbuhan yang berterusan seperti pasaran buruh terus bertambah
baik dengan kadar pengangguran mencatat 3.9 peratus pada Mei 2022 berbanding 5.3
peratus pada Mei 2020. Indeks Sentimen Pengguna MIER yang meningkat kepada 108.9
mata pada suku pertama tahun 2022 berbanding 97.2 mata pada suku keempat tahun 2021
dan pelaburan asing (FDI) itu turut mencatat peningkatan bagi suku pertama tahun 2022
kepada RM24.4 bilion berbanding RM18.5 bilion pada suku keempat tahun 2021.

Tuan Yang di-Pertua, Ahli Yang Berhormat, prestasi Ringgit harus dilihat secara
menyeluruh, bukan sahaja di banding dengan mata wang Dolar Amerika yang meningkat
berbanding kebanyakan mata wang dunia. Nilai Ringgit yang menurun sebanyak 6.2 peratus
berbanding Dolar Amerika sejak tahun 2022 sebenarnya adalah sejajar dengan pergerakan
mata kewangan serantau dan juga negara maju yang turut merosot antara 2.8 peratus
sehingga 16.4 peratus sehingga 22 Julai 2022. Pengukuhan Dolar Amerika secara
keseluruhan didorong oleh kenaikan kadar faedah secara agresif di Amerika Syarikat.
Sentimen penghindaran risiko global berikutan konflik di Ukraine dan jangkaan pertumbuhan
yang sederhana di China.

Sehubungan itu, kerajaan akan terus menguruskan risiko-risiko daripada
perkembangan domestik dan luaran. Bank Negara Malaysia juga bersedia menggunakan
instrumen dasar operasinya bagi memastikan keadaan yang teratur dalam pasaran
pertukaran asing untuk mengelakkan turun naik yang ketara dalam pertukaran Ringgit.

Tuan Yang di-Pertua, bagi menangani kesan kenaikan harga barangan keperluan
asas, kerajaan terus melaksanakan pemberian subsidi sedia ada. Terutamanya subsidi
kebergunaan meliputi petrol, diesel, LPG, minyak masak, tepung, elektrik, ayam dan telur

serta pelbagai bantuan sosial seperti bantu kebajikan masyarakat, termasuk bantuan
