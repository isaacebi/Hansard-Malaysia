DR. 26.7.2022 22

sedang berkuat kuasa seperti Akta Pembangunan Mineral 1994, Enakmen Mineral Perak
2003, Akta Kualiti Alam Sekitar 1974 dan juga Akta Perancang Bandar dan Desa.

Jadi, kita memastikan projek pilot ini dilaksanakan berdasarkan kepada SOP yang
telah ditetapkan. Dokumen SOP ini Tuan Yang di-Pertua adalah dibangunkan dan diperhalusi
oleh sebuah jawatankuasa eksekutif yang terdiri daripada individu yang berpengalaman dan
mempunyai kepakaran dalam bidang perlombongan hidrologi, hidrogeologi dan juga
pembangunan lestari serta turut disertai oleh wakil daripada badan bukan kerajaan (NGO)
dan juga penggiat industri.

Dokumen ini dijadikan sebagai rujukan untuk semua agensi kerajaan dan penggiat
industri sekarang ini di negeri Perak. Saya ingin menyatakan bahawa walaupun kerajaan
telah meluluskan perlombongan di negeri Perak ini di Mukim Kenering di Hulu Perak ini,
projek tersebut hanya akan dijalankan pada bulan Ogos ini iaitu bulan hadapan dan hasil
pertama dijangka akan dapat dikeluarkan pada bulan November tahun 2022 iaitu tiga bulan
atau empat bulan selepas daripada itu.

Untuk memastikan kawal selia yang rapi terhadap pembangunan ini, sebuah
jawatankuasa pemantau serta kerajaan telah melantik sebuah penilai bebas untuk membuat
pemantauan berkala serta membuat penilaian impak terhadap pelaksanaan aktiviti projek
perintis ini yang dinilai dari sudut keselamatan penggunaan kaedah in-situ leaching, penilaian
terhadap sumber air bawah tanah dan air permukaan, penilaian kondisi tanah dan tanaman,
kos pengeluaran mineral, impak limpahan ekonomi setempat dan kesihatan masyarakat di
sekitar kawasan itu.

Buat masa ini untuk makluman Yang Berhormat, beberapa buah negeri telah
menunjukkan minat untuk melaksanakan aktiviti perlombongan NR-REE ini antaranya negeri
Kedah, negeri Yang Berhormat sendiri, Pahang, Kelantan dan Terengganu. Namun
sehubungan dengan kerajaan mempunyai SOP, kita minta negeri-negeri menunggu sehingga
projek perintis di Perak ini dilaksanakan dahulu. Jika SOP ini mampu mengawal selia aktiviti
perlombongan NR-REE ini, maka kementerian akan memperluaskan SOP ini untuk
digunakan untuk negeri-negeri lain.

Jadi untuk tujuan tersebut, kementerian sedang dalam tindakan menyediakan SOP
NR-REE untuk seluruh Malaysia. Juga kementerian bekerjasama dengan satu agensi yang
bernama Akademi Sains Malaysia (ASM) untuk membangunkan model perniagaan yang
sesuai untuk industri NR-REE ini.

Kita tidak mahu ia hanya menjadi industri sebagaimana biasa sahaja yang
mengeksport bahan mentah tetapi juga kita menekankan industri hiliran dan huluan yang
menguntungkan lagi kepada penggiat-penggiat industri ini. Itu sahaja jawapan saya. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat. Soalan tambahan yang pertama sila Yang Berhormat Merbok.

Puan Nor Azrina binti Surip [Merbok]: Terima kasih daripada Yang Berhormat
Menteri. Soalan saya, isu yang utama adalah undang-undang sedia ada kita sebenarnya tidak

compatible dengan izin dengan perlombongan dan pengurusan unsur nadir bumi, seolah-
