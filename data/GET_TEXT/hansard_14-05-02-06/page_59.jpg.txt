DR. 26.7.2022 54

2.33 ptg.

Puan Maria Chin binti Abdullah [Petaling Jaya]: Terima kasih Tuan Yang di-
Pertua. Saya setuju apa yang dihujahkan oleh Ahli-ahli Yang Berhormat yang menentang
tentang SOSMA dan hanya hendak menambah beberapa perkara tentang isu SOSMA ini.
Saya masih tidak boleh faham atau menerima bagaimana sebuah akta yang telah dibatalkan
boleh dikembalikan dengan penjelasan yang amat lemah.

ISA dan SOSMA, kedua-dua ini akar dan prosedur yang asasnya mereka telah
mengabaikan kedaulatan undang-undang. The rule of law is ignored, dengan izin. Perkara
yang saya hendak menimbulkan di sini ialah yang pertama, saya tidak menentang tentang
usaha untuk mengawal dan juga menangani terrorism dan juga jenayah terancang. Walaupun
saya percaya bahawa kita sudah ada beberapa undang-undang yang sedia ada dan boleh
menangani cabaran ini.

Mengikut statistik yang berada daripada Laporan SUARAM, di antara tahun 2015
hingga ke tahun 2017, orang yang ditahan di bawah— yang gunakan SOSMA dan ditahan di
bawah ATIPSOM ialah 358 kes, terrorism 273 kes dan jenayah terancang 287 kes. Jumlah
kes keseluruhan adalah di antara 918 kes yang ditahan dan gunakan SOSMA dan juga
daripada kes-kes yang disebutkan oleh Yang Berhormat Pontian.

Saya hendak tanya, adakah polis dan juga KDN tidak boleh menangani semua kes
ini dengan menggunakan undang-undang yang sudah ada? Seperti dikatakan oleh Yang
Berhormat Bukit Gelugor, adakah kita sudah hilang keyakinan kepada mahkamah dan
undang-undang kita?

Kedua ialah saya ingin menafikan hujah Yang Berhormat Menteri bahawa SOSMA
tidak akan digunakan untuk tujuan politik. Walaupun subseksyen 4(3) katakan bahawa tidak
ada kaitan dengan kepercayaan politik atau aktiviti politik tetapi dalam kes saya, yang mana
saya kena ditahan di bawah Kanun Keseksaan, seksyen 124 kerana dituduh terlibat dalam
aktiviti yang memudaratkan Demokrasi Berparlimen. Untuk menguatkuasakan, SOSMA telah
digunakan sebagai satu prosedur. Ini menunjukkan ada peluang untuk menyalahgunakan
prosedur SOSMA.

Saya harap ya, Yang Berhormat Menteri boleh faham bahawa SOSMA sebagai
prosedur boleh digunakan bukan hanya di bawah seksyen 124 tetapi di bawah APTISOM,
POTA, POCA dan sebagainya. Jadi, bagaimana Yang Berhormat Menteri boleh mengatakan
bahawa ia tidak akan terbuka kepada menyalahgunakan SOSMA? Ketiga ialah apabila kita
kembalikan SOSMA, pihak kerajaan telah institutionalize keganasan dalam proses siasatan.
Kita ada kes tahanan yang ditahan selama 28 hari dan ada yang dipukul sehingga mereka
mengaku kesalahan. Bagaimana Dewan yang mulia ini boleh memberi license untuk
penderaan?

Keempat ialah hak tahanan diabaikan sama sekali. Dalam SOSMA, seksyen 11(5)
menyatakan bahawa penahanan tidak akan melebihi lima tahun tetapi kita ada sekurang-
kurangnya 12 kes yang mana mereka kena ditahan lebih daripada lima tahun, tujuh tahun
hingga 15 tahun. Apa yang dikatakan boleh buat aduan dan sebagainya tetapi macam mana

mereka boleh buat aduan itu kalau mereka tidak ada akses kepada mahkamah?
