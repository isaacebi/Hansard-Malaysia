DR. 26.7.2022 25

Menteri Pelancongan, Seni dan Budaya [Dato’ Sri Hajah Nancy Shukri]: Terima
kasih Tuan Yang di-Pertua. Bismillahi Rahmani Rahim. Assalamualaikum warahmatullahi
wabarakatuh. Tuan Yang di-Pertua, saya memohon untuk menjawab soalan oleh Yang
Berhormat Parit bersekali dengan soalan lisan soalan Nombor 48 oleh Yang Berhormat
Jerantut kerana ia menyentuh isu yang sama.

Tuan Yang di-Pertua, pertama sekali saya jelaskan bahawa urusan haji bagi jemaah
dari Malaysia adalah di bawah bidang kuasa dan seliaan Lembaga Tabung Haji (LTH) serta
Jabatan Wakaf, Zakat dan Haji (JAWHAR) iaitu agensi di bawah Jabatan Perdana Menteri.
Manakala Kementerian Pelancongan, Seni dan Budaya (MOTAC) mempunyai kuasa kawal
selia ke atas agensi pelancongan di Malaysia.

Sementara itu Tuan Yang di-Pertua, badal haji ialah ibadah haji yang dilaksanakan
oleh seseorang individu bagi pihak yang lain menurut syarat-syarat tertentu. Kebiasaannya
badal haji ini membabitkan persetujuan, perjanjian atau kontrak secara sukarela antara orang
yang membayar upah dengan orang yang menerima upah untuk dilaksanakan ibadah haji
untuk penama atau individu yang di persetujui. Contohnya, seorang anak yang mengupah
orang lain untuk melaksanakan ibadah haji atas nama arwah ibunya yang telah meninggal
dunia.

Jadi, pelbagai cara pelaksanaan perkhidmatan badal haji yang dilakukan dan
ditawarkan kepada rakyat Malaysia. Antaranya ialah pertama, agensi pelancongan yang
mengambil upah badal haji untuk dilaksanakan oleh mutawif ataupun kakitangan sokongan
yang membawa kumpulan jemaah haji dari Malaysia kelolaan agensi tersebut.

Bagi cara ini, kosnya mungkin tidak terlalu tinggi kerana mutawif dan kakitangan
sokongan ini tidak perlu membayar tiket penerbangan, tempat tinggal ataupun makan minum
secara berasingan kerana telah pun dibiayai oleh agensi pelancongan tempat mereka
bekerja, malah ada di antara mereka sedia ada menetap di Makkah.

Seterusnya, kedua ialah selain itu ada juga badal haji yang ditawarkan oleh individu
yang sedia ada berada atau menetap di Makkah atau Madinah. Bagi cara ini harganya
mungkin sedikit tinggi berbanding cara pertama yang disebutkan tadi kerana individu ini
mungkin memasukkan kos penginapan, pengangkutan tempatan, makan minum dan
sebagainya dalam kiraan upah mereka.

Semua ini perlu berkait rapat dan tertakluk kepada syarat-syarat semasa yang
ditetapkan oleh pihak berkuasa Arab Saudi seperti keperluan memiliki permit khas untuk
memasuki Arafah. Harga yang ditetapkan oleh permit tersebut dan sebagainya. Malah ada
peraturan ini yang berubah setiap tahun. Syarat-syarat ini seumpamanya diambil maklum
oleh pihak Tabung Haji dan JAWHAR sebagai focal point agensi di Malaysia dengan izin,
bagi urusan ibadah haji kerana itulah saban tahun kita dengar peringatan dan nasihat yang
dikeluarkan oleh Tabung Haji berhubung perkara ini. Ini belum lagi mengambil kira ada juga
pihak yang menawarkan bersekali dengan ibadah korban, cenderamata dan banyak lagi.

Justeru, terdapat banyak faktor yang menentukan kos untuk badal haji. Ada yang

memberi justifikasi mengapa upah mereka dikenakan agak tinggi berbanding yang lain. Malah
