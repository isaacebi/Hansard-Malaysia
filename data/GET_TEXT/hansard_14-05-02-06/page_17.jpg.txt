DR. 26.7.2022 12

pemakaian dalam Dewan Undangan Negeri. Itu terserah kepada kerajaan negeri. Kita harap
mereka bersetuju.

Keduanya, isu yang melibatkan 5,000 pokok durian Musang King di atas Gunung Inas
sekarang ini. Saya kira ini juga di bawah bidang kuasa kerajaan negeri knususnya Jabatan
Perhutanan Negeri Kedah atas arahan daripada kepimpinan Kerajaan Negeri Kedah sama
ada 5,000 batang pokok yang ditanam di atas 52 hektar tanah di atas Gunung Inas itu hendak
dihapuskan ataupun tidak, itu terpulang kepada kerajaan negeri.

Akan tetapi Jabatan Perhutanan Semenanjung Malaysia mengarahkan atau
mencadangkan supaya Kerajaan Negeri Kedah mengambil langkah untuk melakukan
penanaman ataupun reforestation semula di atas tanah yang diluluskan untuk ladang hutan
seluas 5,000 hektar di atas gunung itu. Sama ada hendak ditebang yang sudah ditanam
ataupun hendak dikekalkan yang sudah ditanam sehingga habis tempohnya dan ditambah
dengan kawasan yang belum ditanam, itu di bawah bidang kuasa kerajaan negeri. Pihak
Kerajaan Persekutuan sebagaimana Yang Berhormat pun sedia maklum, hanya boleh
memberi nasihat, pandangan termasuk pandangan teknikal dan sebagainya, bukan
penguatkuasaan dalam kawasan ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Menteri.
Pertanyaan-pertanyaan Menteri seterusnya saya menjemput Yang Berhormat Puan

Isnaraissah Munirah binti Majilis @ Fakharudy, Yang Berhormat Kota Belud.

3. Puan Isnaraissah Munirah binti Majilis @ Fakharudy [Kota Belud] minta Menteri
Kesihatan menyatakan apakah perancangan kementerian bagi mewujudkan Dasar Sekuriti
Ubat-ubatan Negara dan sejauh manakah langkah kementerian mewujudkan stok penimbal
ubat-ubatan dapat mengawal ketidakstabilan bekalan.

Menteri Kesihatan [Tuan Khairy Jamaluddin Abu Bakar]: Bismillahi Rahmani
Rahim. Assalamualaikum warahmatullahi wabarakatuh. Salam sejahtera. Tuan Yang di-
Pertua, Kementerian Kesihatan Malaysia sentiasa komited dalam memastikan ketersediaan
bekalan dan sekuriti ubat-ubatan yang mampan serta akses berterusan terhadap ubat-ubatan
penting di Malaysia.

Untuk tujuan ini, Dasar Ubat Nasional atau DUNas telah diluluskan pada Oktober
2006 bagi menyatakan komitmen kerajaan dan pihak yang berkaitan di dalam sektor
farmaseutikal ke arah menggalakkan keperolehan dan penggunaan ubat yang berkualiti,
selamat, berkesan, mampu dimiliki, serta digunakan secara rasional.

Selain itu, DUNas juga diwujudkan bagi memastikan ubat-ubatan sentiasa
mencukupi dan boleh diakses sama rata oleh seluruh rakyat Malaysia. Selaras dengan hasrat
kementerian untuk memastikan ketersediaan bekalan dan sekuriti ubat-ubatan yang
mampan, komponen ketiga di bawah DUNas iaitu access to medicines telah pun diwujudkan.

Tuan Yang di-Pertua, kini terdapat peningkatan permintaan yang mendadak ubat-
ubatan untuk rawatan penyakit seperti demam, selesema dan batuk. Sebagai contoh
penjualan bagi ubat parasetamol didapati meningkat sehingga 238 peratus bagi suku pertama
tahun 2022 berbanding data jualan suku pertama bagi tahun sebelumnya. Tambah pula

rantaian bekalan telah terjejas disebabkan polisi total lockdown di negara China iaitu negara
