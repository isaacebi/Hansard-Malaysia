DR. 26.7.2022 56

Sejarah negara sejak merdeka boleh membuktikan ramai anggota pentadbiran
kerajaan termasuk Polis Diraja Malaysia yang telah berkorban nyawa mereka, jasa mereka
kepada negara. Akan tetapi negara juga tidak boleh menafikan berlakunya salah guna kuasa
apabila diadakan, wujudnya akta-akta ISA sebagai contoh yang kita sudah bahas panjang
tentang ISA ini dan SOSMA ini kita tidak mahu menjadi dengan izin, old wine in a new bottle
dengan izin, suatu yang diciplak balik dan diadakan dalam bentuk wajah baharu di mana
masa 28 hari itu sangat terbuka kepada berlakunya salah guna kuasa.

Oleh itu Tuan Yang di-Pertua, saya dengan ini ingin mencadangkan supaya dia perlu
dilihat kepada suatu yang lebih objektif. Kita tetap kemukakan dalam tempoh 14 hari mesti
bawa ke muka pengadilan ke hadapan seorang majistret dan kemudian barulah kita nampak
ataupun ruang keadilan itu dapat kita sempurnakan. Walaupun kita faham kita tidak mungkin
boleh berkompromi dengan jenayah-jenayah terrorism, human trafficking, dadah, keganasan,
gangster dan seumpamanya, tetapi itu tidak boleh dijadikan satu alasan untuk SOSMA
digunakan.

Akhir sekali soalan saya, saya minta Yang Berhormat Menteri menjawab kenapakah
dengan wujudnya SOSMA itu depan mata kita semasa hayat kita kenapa Datuk Seri
Khairuddin dikenakan, Yang Berhormat Petaling Jaya dikenakan dan Matthias Chang kena
dengan SOSMA ini sedangkan mereka adalah orang politik. Sedangkan jaminan itu telah pun
diberikan, tidak akan dilaksanakan pada orang politik. Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Pulai. Seterusnya, dipersilakan Yang Berhormat Bintulu sebagai ketua parti, diberi
tujuh minit. Yang Berhormat Bintulu. Jika tidak ada di dalam Dewan, saya persilakan Yang

Berhormat Jelutong.

2.44 ptg

Tuan Sanisvara Nethaji Rayer a/l Rajaji [Jelutong]: Terima kasih Tuan Yang di-
Pertua. Hari ini saya diberi peluang kedua untuk berbahas dengan Yang Berhormat Menteri
tentang sama ada usul ini boleh disokong ataupun tidak. Saya telah mendengar dengan tekun
penjelasan yang telah diberikan oleh Yang Berhormat Menteri untuk memberi justifikasi
kenapa usul ini perlu disokong.

Perkara pertama yang telah dinyatakan oleh Yang Berhormat Menteri adalah
undang-undang ini tidak boleh disalahgunakan. Yang Berhormat Menteri telah menyatakan
bahawa tidak akan digunakan terhadap mana-mana orang hanya kerana kepentingan politik.
Saya percaya dalam perbahasan ini, beberapa orang Yang Berhormat telah menjelaskan
bahawa sejarah menunjukkan— perkara pertama yang ingin saya gunakan alasan untuk
menyangkal penghujahan ataupun penjelasan daripada Yang Berhormat Menteri adalah
kejadian yang telah menimpa Matthias Chang, Khairuddin dan Yang Berhormat Petaling Jaya
di mana mereka telah masing-masing ditangkap, ditahan dan disiasat di bawah SOSMA.

Kalau kita masih lagi ingat kejadian yang menyentuh yang melibatkan Matthias
Chang dan Khairuddin, ketika itu mereka dalam misi untuk membongkar skandal 1MDB. Saya

masih lagi ingat ketika itu mereka hampir-hampir untuk meninggalkan negara untuk ke luar
