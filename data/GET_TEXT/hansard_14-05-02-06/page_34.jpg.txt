DR. 26.7.2022 29

Keluarga Malaysia. Jumlah keseluruhan subsidi dan bantuan sosial dijangka menghampiri
RM80 bilion pada tahun 2022 yang merupakan jumlah subsidi terbesar dalam sejarah.

Selain itu, kerajaan juga melaksanakan langkah bagi membendung peningkatan kos
sara hidup isi rumah. Antaranya melalui penetapan siling harga produk barangan makanan
tertentu serta meluluskan usaha meningkatkan pengeluaran dan produktiviti hasil pertanian
tempatan. Kerajaan, Ahli Yang Berhormat, akan terus memantau faktor-faktor luaran yang
boleh memberi impak negatif kepada situasi ekonomi domestik bagi memastikan kos sara
hidup rakyat terkawal. Sekian, terima kasih.

Dato’ Ramli bin Dato’ Mohd Nor [Cameron Highlands]: Yang Berhormat, soalan
pertama.

Tengku Zulpuri Shah bin Raja Puji [Raub]: Terima kasih Yang Berhormat Menteri.
Terima kasih Tuan Yang di-Pertua. Jawapan yang diberikan sebentar tadi adalah secara
umum. Secara praktikalnya, ia tidak banyak dapat membantu rakyat, khasnya golongan B40
atau belia-belia yang banyak terkesan daripada keadaan ini. Mengikut data atau statistik
tahun 2019 sebelum COVID-19 atau kemerosotan ekonomi negara yang dikeluarkan oleh
Buku Panduan Belanjawanku oleh KWSP dan Pusat Penyelidikan Kesejahteraan Sosial
Universiti Malaya. Anggaran belanjawan bulanan Lembah Klang mengikut kategori:

(i) bujang yang menggunakan kenderaan awam, sebulan belanja

RM1,870;
(ii) bujang yang memiliki kenderaan, belanja lebih kurang RM2,490
sebulan;
iii) berkahwin tanpa anak, RM4,420 sebulan;
iv) berkahwin anak satu, perbelanjaan RM5,730 sebulan;
v) berkahwin dua anak, RM6,620 sebulan; dan
vi) pasangan warga emas, RM3,090 sebulan.

Sebanyak 70 peratus daripada pendapatan mereka dibelanjakan kepada
perumahan, makanan dan pengangkutan. Pendapatan rakyat dalam Ringgit Malaysia
sedangkan 60 peratus, 70 peratus kos harian kehidupan kita dalam US Dolar. Contohnya,
kopi yang kita minum pun diimport daripada negara lain dan juga orang lain.

Dato’ Ramli bin Dato’ Mohd Nor [Cameron Highlands]: Yang Berhormat,
ringkaskan soalan.

Tengku Zulpuri Shah bin Raja Puji [Raub]: Dalam keadaan kehidupan yang
sebenar dengan kenaikan kos sara hidup dan barangan basah dan kering serta kos barangan
binaan juga naik. Bagaimanakah usaha kerajaan untuk meredakan keadaan yang tidak
selesa ini? Terima kasih.

Dato’ Indera Mohd Shahar bin Abdullah: Tuan Yang di-Pertua. Terima kasih Yang
Berhormat Raub, atas rujukan data-data yang sememangnya sudah menjadi makluman pihak
Kementerian Kewangan. Itu sebabnya kalau Yang Berhormat sedia maklum, sebelum ini kita
ada bantuan Prihatin Rakyat yang maksimumnya hanya RM1,800 tetapi tahun ini dalam
Belanjawan 2022, kita telah melancarkan bantuan Keluarga Malaysia yang maksimumnya
ialah RM2,600.
