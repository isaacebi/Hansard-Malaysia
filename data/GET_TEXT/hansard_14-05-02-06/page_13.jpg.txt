DR. 26.7.2022 8

Pada tahun 2019, kerajaan pada masa itu telah meluluskan penanaman durian Musang King
ini sebanyak 20 peratus daripada keluasan yang dibenarkan. Masih lagi dibenarkan dan
Jabatan Perhutanan Negeri Kedah telah melihat perkara ini suatu perlanggaran kepada
syarat-syarat kerana durian hibrid yang bukan spesies ladang hutan telah ditanam sebanyak
5,000 pokok di keluasan 52 hektar di atas Gunung Inas ini.

Pada tahun 2020, Jabatan Perhutanan Negeri Kedah melalui Menteri Besar yang ada
ini telah mengarahkan pemberhentian segera aktiviti penanaman pokok durian ini. Apabila
telah dibenarkan pada 10 Disember 2019, sebanyak 20 peratus di dalam pemerintahan
Menteri Besar sebelum daripada itu. Sehubungan dengan itu juga, Jabatan Perhutanan
mencadangkan supaya Kerajaan Negeri Kedah menjadikan Gunung Inas ini sebagai hutan
perlindungan bagi tujuan kawasan hutan tadahan air supaya ia tidak boleh diusik dan ia akan
memberi jaminan keselamatan kepada rakyat di kawasan Baling terutamanya. Terima kasih.

Datuk Seri Panglima Abdul Azeez bin Abdul Rahim [Baling]: Terima kasih Tuan
Yang di-Pertua. Terima kasih Menteri. Hari ini, genap 23 hari tragedi musibah tali air yang
berlaku di Baling. Tiga orang telah terkorban dan ramai lagi yang telah tercedera akibat
tersangkut di bumbung rumah, di pokok-pokok dihanyutkan air, terhentak dengan kayu balak
yang hanyut dalam tragedi tersebut. 15 buah rumah hancur 100 peratus. Tiga buah rumah
tidak dapat diduduki. Lebih 300 buah rumah yang harus dibaiki pelbagai kerosakan daripada
37 buah kampung. Tanaman seperti sawah padi, kebun sayur, kebun semua dihanyutkan
oleh air.

#1030

Hari ini masih lagi hujan lebat. Semalam saya bagi laporan kepada Yang Berhormat
Menteri, masih lagi hujan lebat. Airnya macam air tsunami, bergulung-gulung, bukan air hujan
biasa. Jadi, binatang-binatang buas yang sudah mula dikesan di tempat kejadian. Contohnya
kami telah didatangi oleh gajah, enam ekor gajah. Dua ekor gajah telah ditangkap dan telah
dihantar baru-baru ini. [Sambil menunjukkan sekeping gambar] Kita juga telah jumpa tapak
iaitu tapak harimau belang yang sudah mula keluar. Sudah masuk ke kampung kami di
bawanh. Jadi semua ini harus diambil tindakan.

Jadi, rakyat Baling hendak tahu jawapan Yang Berhormat Menteri beri tadi, masih
lagi saya rasa amat-amat khuatir sebab Yang Berhormat Menteri sebut tidak selamat lagi.
Jadi, kami ada 37 buah kampung di kawasan tersebut. Ini hari Sabtu. [Sambil menunjukkan
sekeping gambar] Hari Sabtu yang lalu, orang kampung dan saya naik di atas. Ini gambar
yang kita ambil.

Ada tiga buah kolam besar padang bola. Tiga buah kolam airnya yang melebihi 10
kaki. Kalau kita lihat di sini, kolam ini sudah mula rosak. Air ini kalau pecah akan masuk
kampung. Kalau ia berlaku pada pukul 2.00, 3.00 pagi, nauzubillah lebih 100 orang akan
terkorban kalau perkara ini berlaku pada tengah malam. Nasib baik hari itu berlaku pada pukul
4.00 petang.

Soalan saya kepada Yang Berhormat Menteri, ada tiga soalan yang penting yang
saya hendak tanya, yang rakyat Baling hendak tahu. Saya hendak tegaskan di sini bahawa

adakah jaminan kerajaan bahawa kolam ini dapat dipecahkan? Saya sudah pergi ke atas itu.
