DR. 26.7.2022 110

01740

Yang Berhormat Menteri perlu ingat bahawa laporan IPCMC adalah lebih daripada
sekadar salah laku pegawai polis tetapi juga termasuk mempertahankan kesejahteraan polis.
Saya rasa selain daripada kesejahteraan polis, IPCMC juga syorkan untuk mengaudit dan
memantau kemudahan operasi dan prosedur kepolisian untuk meningkatkan profesionalisme
ketidakberpihakan dan kebertanggungjawaban institusi yang penting ini. Sama juga IPCC
mesti mencerminkan institusi yang mendasarkan standard hak asasi manusia yang sesuai
dengan Perlembagaan Persekutuan.

So, dalam RUU IPCC ini ada beberapa kelemahan. Satu ialah IPCC tidak
mempunyai kebebasan kerana Perdana Menteri mempunyai kuasa penuh untuk melantik dan
memecat pesuruhjaya, membuat peraturan untuk menjalankan IPCC dan mengubah
komposisi lembaga disiplin. Akhirnya terlalu banyak kuasa yang diberikan kepada Perdana
Menteri untuk mengawal pesuruhjaya. Pelantikan untuk para pesuruhjaya mesti mengikut
proses yang terbuka dan telus di mana sesiapa sahaja yang mempunyai kelayakan boleh
memohon. Semua pesuruhjaya harus diperiksa oleh Jawatankuasa Pilihan Khas Parlimen.

Kedua ialah RUU IPCC telah memfokuskan kepada mengumpulkan aduan dan tidak
mempunyai fungsi untuk menyiasat kes. Peranan membina kapasiti dan kesedaran tiada
dalam RUU ini. Bolehkah Menteri menjelaskan mengapa fungsi IPCC tidak konsisten dengan
kuasa EAIC termasuk kuasa menggeledah dan juga menyita tanpa waran. Kuasa
pesuruhjaya untuk memasuki premis awam perlu diperkukuhkan. Tanpa kuasa ini saya rasa
IPCC ini akan menjadi sebagai toothless tiger yang disebutkan oleh Yang Berhormat.

Akta EAIC mempunyai pendengaran awam dan juga suruhanjaya diberi kuasa untuk
mengadakan pendengaran tertutup jika syarat tertentu dipenuhi. Mengapakah kuasa seperti
ini tidak ada dalam IPCC? Kesalahan yang menghalang suruhanjaya daripada menjalankan
tugas mereka perlu dipertimbangkan seperti kegagalan untuk hadir bukti palsu dan
sebagainya. Saya rasa perlu diingatkan bahawa Royal Commission of Inquiry 2005
mengambil pandangan yang kukuh tentang bukti dan kenyataan palsu dan terdapat penalti
yang terlibat.

Mengapakah IPCC ini tidak ada memberi kuasa kepada suruhanjaya untuk
menghukum mana-mana pegawai yang melakukan kesalahan? Mengapakah juga IPCC
tidak memiliki kuasa untuk menyiasat dan menjadi pendakwa untuk menangkap pesalah dan
mengadakan prosecutorial power dengan izin dan boleh membawa kes ini ke Mahkamah
Tinggi? Saya harap semua isu ini dapat jawapan dan saya mohon untuk menolak RUU IPCC
ini. Sekian, terima kasih.

Timbalan Yang di-Pertua [Dato' Mohd Rashid Hasnon]:  Terima kasih, Yang

Berhormat Petaling Jaya. Seterusnya, saya menjemput Yang Berhormat Padang Rengas.

5.44 ptg
Dato’ Seri Mohamed Nazri bin Abdul Aziz [Padang Rengas]: Tuan Yang di-
Pertua, saya berdiri untuk menyokong IPCC ini. Ini sebabnya saya menyokong ialah kerana

pada sayalah dengan adanya IPCC ini saya rasa kita boleh memperkukuhkan SOSMA. Di
