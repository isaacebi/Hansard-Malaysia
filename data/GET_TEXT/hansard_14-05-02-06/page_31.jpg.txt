DR. 26.7.2022 26

ada juga yang memaklumkan sebab kos mereka dapat diminimumkan. Oleh sebab itulah
pada masa ini tiada kawal selia terhadap harga untuk badal haji ini.

Akan tetapi peringatan dan kesedaran terhadap faktor-faktor ini sentiasa diuar-
uarkan oleh agensi-agensi kerajaan termasuk juga MOTAC. Saya tambah sedikit lagi ya.
Ingin saya ingatkan bahawa sesebuah agensi pelancongan yang berdaftar dan mempunyai
lesen yang sah dengan MOTAC tidak semestinya memperoleh lesen dari Lembaga Tabung
Haji untuk beroperasi sebagai pengelola jemaah haji.

Manakala antara syarat yang dikenakan oleh Tabung Haji untuk memohon lesen PJH
ialah agensi pelancongan perlu mempunyai lesen perniagaan, pengendalian pelancongan
luar negeri bagi umrah atau ziarah bidang IOTU tadi yang dikeluarkan oleh MOTAC.

Sehubungan dengan itu, orang ramai dinasihatkan supaya merujuk kepada Tabung
Haji untuk memastikan ejen atau individu yang menawarkan perkhidmatan ini mempunyai
kebenaran menunaikan haji serta berkelayakan daripada segi ilmu untuk melaksanakan
badal haji itu dengan sempurna. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama. Sila Yang Berhormat Parit.

Dato’ Mohd Nizar bin Haji Zakaria [Parit]: Terima kasih Tuan Yang di-Pertua.
Terima kasih kepada Yang Berhormat Menteri yang telah pun memberikan penerangan yang
cukup jelas dan padu kepada kita semua bahawa kadar upah badal haji ini tertakluk kepada
banyak faktor.

Akan tetapi kita berharap agar MOTAC dapat memberi indicative bahawa berapakah
anggaran kadar upah yang boleh dikategorikan sebagai munasabah, sebagai panduan
kepada rakyat Malaysia untuk tidak ditipu.

Selain itu, apakah tindakan yang boleh diambil oleh kementerian sekiranya ada pihak
tidak menjalankan tanggungjawabnya dengan betul, seperti tidak melaksanakan badal haji
yang telah pun dibayar dan adakah cara untuk pihak kerajaan boleh memastikan bahawa
penawaran badal haji ini adalah sahih dan bukannya palsu. Terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri.

Dato’ Sri Hajah Nancy Shukri: Terima kasih Yang Berhormat. Terima kasih Tuan
Yang di-Pertua. Tuan Yang di-Pertua untuk pakej umrah MOTAC ada mengeluarkan harga
rujukan berdasarkan ciri-ciri tertentu. Pakej yang ditawarkan oleh agensi pelancongan seperti
tempoh perjalanan, jarak hotel dengan masjid, taraf hotel, kelas penerbangan dan
sebagainya.

Ini kerana pakej yang ditawarkan oleh agensi pelancongan ini adalah bagi
perkhidmatan di bawah seliaan MOTAC. Saya bagi contoh MOTAC pada tahun lalu iaitu
tahun 2021 telah mengeluarkan harga rujukan ataupun indicative bernilai RM6,900 bagi pakej
umrah yang mempunyai ciri-ciri tertentu seperti tempoh pakej selama 12 hari 10 malam, hotel

bertaraf tiga bintang dan jarak hotel dengan masjid lebih kurang 250 meter.
