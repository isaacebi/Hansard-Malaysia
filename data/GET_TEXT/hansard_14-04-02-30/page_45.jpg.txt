DR.14.12.2021 35

Sarawak, ras yang dikira sebagai ras asli bagi Sarawak adalah seperti yang diperuntukkan
dalam undang-undang negeri.

Subfasal 4(b) bertujuan untuk memotong Fasal 7, Perkara 161(A).

Tuan Yang di-Pertua, secara umumnya Fasal 3, Perkara 159, Perlembagaan
Persekutuan memperuntukkan pindaan kepada Perlembagaan Persekutuan tidak boleh
diluluskan di Parlimen melainkan jika rang undang-undang itu telah disokong kepada
Bacaan Kali Kedua Dan Kali Ketiga dengan undi tidak kurang daripada dua pertiga
daripada jumlah bilangan Ahli Parlimen.

Justeru, penetapan dasar yang jelas telah dilaksana untuk cadangan rang
undang-undang ini melalui pelbagai sesi libat urus yang telah diadakan oleh:

(i) Bahagian Hal Ehwal Undang-undang, Jabatan Perdana Menteri;

(ii) Bahagian Hal Ehwal Sabah dan Sarawak, Jabatan Perdana
Menteri; dan

(iii) Jabatan Peguam Negara.

Saya sendiri telah mengadakan sesi libat urus dengan pelbagai pihak seperti
berikut:

(i) sesi libat urus bersama Kerajaan Negeri Sabah, membentangkan
kepada Yang Amat Berhormat Ketua Menteri 3 Oktober 2021;

(ii) pembentangan kepada Ahli-ahli Dewan Undangan Negeri (DUN)
Sabah 4 Disember 2021;

(iii) sesi libat urus bersama Kerajaan Negeri Sarawak. Pembentangan
kepada Yang Amat Berhormat Ketua Menteri 15 Oktober 2021;

(iv) sesi libat urus bersama Ahli Parlimen GPS 28 Oktober 2021;

(v) sesi libat urus bersama pihak kerajaan, penyokong kerajaan
Keluarga Malaysia, Barisan Nasional dan Perikatan Nasional 7
Oktober dan 2 Disember 2021;

(vi) sesi libat urus bersama pihak pembangkang, Pakatan Harapan 12
Oktober dan 7 Disember 2021;

(vii) libat urus bersama Ahli Parlimen Sabah dan Sarawak 17
November 2021;

(viii)  sesilibat urus bersama Ahli Parlimen Parti Warisan 6 Oktober dan
24 November 2021; dan

(ix) sesi libat urus bersama Ahli Jawatankuasa Transformasi dan
Kestabilan Politik 24 November 2021.

Tuan Yang di-Pertua, pelaksanaan rang undang-undang ini adalah bagi
mengukuhkan kedudukan Sabah dan Sarawak dalam Persekutuan Malaysia.
Persefahaman dan kestabilan politik, ekonomi serta sosial di Malaysia yang dicapai
melalui rang undang-undang ini adalah penting bagi membentuk asas yang kukuh dalam
sebuah Keluarga Malaysia.

Pelaksanaan pindaan Perlembagaan Persekutuan ini juga adalah selaras dengan
Agenda Transformasi Kerajaan untuk mengembalikan keyakinan rakyat termasuk pelabur
asing terhadap kemampuan kerajaan yang memerintah demi memastikan kestabilan
politik dan dasar negara ke arah pembangunan sosial ekonomi yang mampan. Dengan ini
Tuan Yang di-Pertua, saya mohon mencadangkan.

Dato’ Sri Azalina Othman Said [Pengerang]: Terima kasih. Ada sesiapa yang
menyokong?

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua, saya
mohon menyokong.
