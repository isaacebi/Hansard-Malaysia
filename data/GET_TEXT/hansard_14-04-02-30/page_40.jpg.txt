30 DR.14.12.2021

semuanya ini termasuk dalam peranti dan semua barang-barang untuk keperluan anak
ke sekolah untuk tahun depan. Terima kasih Tuan Yang di-Pertua.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Soalan tambahan saya. Saya difahamkan kekurangan supply dari sudut bahan
komponen untuk penghasilan komputer riba juga menjadi antara pendorong kepada
peningkatan harga tersebut. Jadi, soalan saya, apakah kementerian melihat perkara ini
serta apakah langkah-langkah yang diambil bagi mengatasinya? Terima kasih.

Dato’ Rosol bin Wahid: Terima kasih Yang Berhormat Tumpat. Terima kasih
Tuan Yang di-Pertua. Betul apa yang dimaklumkan oleh Yang Berhormat Tumpat
tersebut. Kita ada bertemu dan mengadakan sesi libat urus dengan pengeluar-pengeluar
dan juga penjual-penjual komputer. Elemen yang dinyatakan tersebut ialah kekurangan
barang, kemudian masalah logistik dengan akibat pandemik COVID-19 yang melanda,
kemudian kekurangan pekerja. Jadi, semua ini mendorong kepada kenaikan harga. Kita
mencari jalan yang terbaik untuk memastikan bahawa barang ini mampu dimiliki.

01200

Kita juga berterima kasih kepada pihak kementerian dan juga MOF yang telah
mengeluarkan bantuan sebanyak 150,000 komputer kepada pelajar-pelajar yang akan
menyambung pelajaran mereka untuk masa hadapan. Terima kasih Tuan Yang di-Pertua.

Dato’ Sri Azalina Othman Said [Pengerang]: Terima kasih Yang Berhormat
Timbalan Menteri. Ahli-ahli Yang Berhormat sekarang tamatlah sesi untuk waktu
pertanyaan-pertanyaan bagi jawapan lisan pada hari ini. Terima kasih semua Yang
Berhormat. Ada usul.

[Sesi untuk Pertanyaan-pertanyaan bagi Jawab Lisan tamat]

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

12.00 tgh.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan ditangguhkan
sehingga dibahaskan dan diputuskan DR.11/2021, Rang Undang-undang
Perlembagaan (Pindaan) 2021 dan DR.12/2022, Rang Undang-undang
Kewangan 2021 di No. 1 dan 2 dalam Aturan Urusan Mesyuarat dan Usul-
usul hari ini dan selepas itu Majlis Mesyuarat akan ditangguhkan
sehingga jam 10 pagi, Rabu, 15 Disember 2021”.

Dato’ Sri Azalina Othman Said [Pengerang]: Yang menyokong?

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Tuan Yang di-Pertua, saya mohon menyokong.

Dato’ Sri Azalina Othman Said [Pengerang]: Ahli-ahli Yang Berhormat,
sekarang saya kemukakan masalah kepada Majlis untuk diputuskan. Masalahnya ialah
usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]
