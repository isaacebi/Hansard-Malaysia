DR.14.12.2021 55

pentadbiran iaitu 16 September 1963 sepertimana yang termaktub di dalam Artikel 160(2)
Perlembagaan Malaysia. Selepas ini, para pengkaji sejarah dan seterusnya penggubal
kurikulum sejarah dalam sistem persekolahan Malaysia akan bertegas menyatakan fakta
sejarah tersebut. Tuaran berharap agar kerajaan melalui Kementerian Pendidikan
mengambil langkah-langkah proaktif dalam hal ini.

Namun, langkah-langkah pengukuhan perlu dilakukan. Langkah pertama ialah
kerajaan hendaklah meraikan Hari Malaysia itu dengan lebih meluas, bukan setakat
diadakan di Sabah dan Sarawak seperti yang diadakan sejak tahun 2011 seperti yang
dinyatakan oleh Yang Berhormat Kinabatangan dan Yang Berhormat Sibuti sebentar tadi.
Tuaran mencadangkan supaya Hari Malaysia pada tahun 2022 diadakan di ibu kota Kuala
Lumpur. Paling cantik diadakan di Stadium Merdeka dan lakukan dengan iringan pameran
sejarah pembentukan Malaysia yang sebenar.

Saya merasa kesal kerana ini kali keempat kali pada sesi ini saya menyebut
perkara ini dan menteri yang berkenaan tidak menjawab. Menteri Komunikasi dan
Multimedia yang bertanggungjawab tentang perayaan Hari Malaysia pun tidak menjawab
dan begitu juga Menteri Perpaduan tidak menjawab. Saya berharap Yang Berhormat
Menteri di Jabatan Perdana Menteri (Parlimen dan Undang-undang) ini akan menyentuh
sedikit tentang perkara ini, menjawab. Bawa ke Kabinet dan buatlah sebagai satu
sambutan kita. Kita raikan kelulusan pindaan Perlembagaan ini.

Tuan Yang di-Pertua, pembentangan Rang Undang-undang Perlembagaan
Persekutuan (Pindaan) 2021 ini memang ditunggu-tunggu sejak pengumuman Yang
Berhormat Langkawi, Perdana Menteri ke-7 semasa sambutan Hari Malaysia di Kota
Kinabalu pada 16 September 2018 bahawa Sabah dan Sarawak adalah rakan setaraf atau
equal partners dengan Federation of Malaya perlu dilaksanakan melalui pindaan Artikel
1(2) Perlembagaan Persekutuan.

Seperti yang dinyatakan oleh rakan-rakan sebenar tadi bahawa Kerajaan Pakatan
Harapan telah membentangkan di Dewan yang mulia ini, namun tidak mendapat
sokongan dua pertiga pada ketika itu. Tuaran berharap pada kali walaupun pindaan ini
sama sahaja, kepada mereka yang tidak menyokong dahulu ketika itu, haraplah pada kali
ini dapat memberi sokongan.

Pindaan ini tidaklah sempurna. Entah dapatkah pindaan ini mencapai hasrat Yang
Berhormat Langkawi itu. Namun, kita perlukan permulaan. Kalau pindaan ini tidak
mencapai matlamat equal party itu, maka kita kaji balik dan ambil langkah sehinggalah
matlamat itu tercapai.

Tuaran juga menyokong pindaan terhadap Artikel 161A(7) dengan tujuan seperti
yang disebut oleh Yang Berhormat Menteri semasa pembentangan pindaan ini. Namun,
untuk mencapai hasrat yang dinyatakan oleh Yang Berhormat Menteri, maka perlulah
Ketua Menteri Sarawak mengambil langkah-langkah untuk meminda perundangan yang
berkaitan dengan interpretation of native di Sarawak dengan tujuan yang sama.

Tuaran berharap Yang Berhormat Menteri juga dapat menyentuh perkara ini
kepada Yang Amat Berhormat Ketua Menteri Sabah. Sebab, rang undang-undang
pindaan terhadap Interpretation (Definition of Native) Ordinance Sabah juga menunggu
pembentangan dan kelulusan Dewan Undangan Negeri Sabah.

Sehubungan itu, Tuaran juga ingin mengulangi cadangan yang sudah pun Tuaran
sebut berkali-kali di Dewan yang mulia ini sejak tahun 2005 lagi bahawa Artikel 153(2)
Perlembagaan Persekutuan hendaklah dipinda untuk memasukkan Orang Asli mendapat
hak-hak keistimewaan sepertimana yang telah diberikan kepada orang Melayu serta
native Sabah dan Sarawak.

Tuaran juga ingin mengambil kesempatan ini untuk mengulangi beberapa
cadangan dan permintaan yang sudah Tuaran berkali-kali nyatakan di Dewan yang mulia
ini iaitu minta kerajaan supaya mengembalikan hak-hak Sabah dan Sarawak agar kedua-
dua TYT berhak melantik judicial commissioner sepertimana dalam sebutan asal Artikel
122 Perlembagaan Persekutuan.
