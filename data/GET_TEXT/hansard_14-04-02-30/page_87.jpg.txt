DR.14.12.2021 77

01700

Tuan Yang di-Pertua, seperti juga rakan Ahli-ahli Parlimen Sarawak yang lain,
saya juga menyuarakan perbahasan dan isu-isu yang sama dan berlandaskan fakta yang
serupa. Kami Ahli-ahli Parlimen GPS dari Sarawak akan terus memperjuangkan hak-hak
Sarawak seperti yang termaktub dalam Perjanjian Malaysia 1963. Semangat penubuhan
Malaysia pada tahun 1963 adalah supaya setiap negeri dalam Malaysia dapat bergabung
untuk berkongsi kekayaan dan berkongsi pembangunan dan kemajuan di setiap negeri
dalam Malaysia.

Semenjak penubuhan Malaysia dari dahulu hingga sekarang, kita dapat melihat
dan kita juga tidak dapat menafikan bahawa terdapat perbezaan taraf pembangunan
antara wilayah Sarawak dan Sabah dengan negeri-negeri di Semenanjung. Begitu besar
juga sekali jurang perbezaannya sekarang lebih-lebih lagi dengan keluasan negeri-negeri
Sabah dan Sarawak yang lebih besar daripada Semenanjung.

Banyak lagi pembangunan asas seperti infrastruktur yang diperlukan untuk
menyamatarafkan negeri-negeri Sabah dan Sarawak dengan Semenanjung selari dengan
semangat Keluarga Malaysia yang harus kita pupuk. Ada kawasan yang tiada jalan,
terpaksa menggunakan bot, terpaksa menggunakan jalan balak yang sangat berbahaya.
Ada kawasan yang masih bergantung minum kepada air hujan ataupun air paip graviti.
Ada kawasan yang masih menggunakan genset dan minyak. Ada kawasan yang tidak
dapat menggunakan handphone, apatah lagi data dan internet. Ini adalah fakta yang
terdapat di beberapa buah kawasan di Sarawak dan mungkin juga di Sabah.

Jadi, adalah agak sedih dan terkilan rasanya apabila kita dalam satu Keluarga
Malaysia yang besar ini ada di kalangan kita yang masih hidup dalam serba kekurangan
seperti di Sabah dan di Sarawak. Pembangunan terutamanya seperti infrastruktur yang
paling asas untuk setiap kawasan dan pelosok negeri Sabah dan Sarawak memerlukan
lebih banyak peruntukan dana dan perhatian dari Kerajaan Pusat. Biarlah kita sama-sama
membangun dan maju, supaya kami di sana tidaklah begitu jauh ketinggalan. Semoga
dengan lulusnya rang undang-undang ini akan dapat mengupas lembaran baru dalam
usaha kita semua untuk membangun semua negeri di Malaysia dengan lebih adil dan
teratur.

Kita satu Keluarga Malaysia yang besar. Ada kalanya kita perlu ketepikan
perbezaan politik demi kesejahteraan dan kemakmuran bersama. Seperti Yang
Berhormat Sibuti, Yang Berhormat Kinabatangan dan Yang Berhormat Tuaran sebutkan
tadi, saya juga bersetuju Hari Malaysia pada 16 September yang akan datang diraikan
bukan di Sabah, bukan di Sarawak tetapi bandar-bandar lain di Malaysia supaya ia dapat
melambangkan semangat Keluarga Malaysia kita yang besar.

Tuan Yang di-Pertua, sebagai pembahas terakhir, saya dengan ini menyokong
Rang Undang-undang Perlembagaan (Pindaan) 2021 dan menyeru semua Ahli Parlimen
yang hadir pada hari ini tanpa mengira pihak kerajaan atau bukan kerajaan untuk sama-
sama menyokong rang undang-undang ini. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tanjong Manis. Yang Berhormat, seramai 28 Ahli-ahli Yang Berhormat telah
berbahas. Sekarang saya jemput Yang Berhormat Menteri di Jabatan Perdana Menteri
untuk menjawab, 30 minit Yang Berhormat.

5.03 ptg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Terima kasih Tuan Yang di-Pertua.
Bismillahi Rahmani Rahim. Assalamualaikum warahmatullahi wabarakatuh. Salam
sejahtera dan salam Keluarga Malaysia. Tuan Yang di-Pertua, kalau terlebih mohon diberi
tambahan.

Timbalan Yang di-Pertua [Dato' Mohd Rashid Hasnon]: Baik.
