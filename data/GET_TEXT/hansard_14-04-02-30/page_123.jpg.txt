DR.14.12.2021 113

1967, Akta Cukai Keuntungan Harta Tanah 1976, Akta Setem 1949, Akta Petroleum
(Cukai Pendapatan) 1967, Akta Cukai Aktiviti Perniagaan Labuan 1990, Akta
Penggalakan Pelaburan 1986, Akta Kewangan 2012 dan Akta Kewangan 2018.

Tuan Yang di-Pertua, saya ingin membangkitkan beberapa isu berkenaan Akta
Cukai Keuntungan Harta Tanah 1976. Pindaan akta ini secara tidak langsung akan
melibatkan keupayaan rakyat untuk membeli rumah. Umum mengetahui pelbagai impak
timbul di dalam industri perumahan dengan kesan paling ketara adalah lambakan harta
tanah tidak laku di pasaran dan kini mencecah RM41 bilion. Pelbagai cara boleh dilakukan
untuk mempengaruhi pembeli rumah di negara ini. Bukan hanya membabitkan pinjaman
perumahan kerajaan dan bank, malah semua perkara yang mempengaruhi kuasa beli
rakyat.

Oleh itu, menjadi kebimbangan saya di sini berkenaan pindaan akta ini. Adakah
dengan meminda Akta Cukai Keuntungan Harta Tanah ini akan meningkatkan peratusan
cukai tersebut? Jika ya, apakah ini tidak menjejaskan kuasa beli rakyat untuk memiliki
rumah tanpa mengira umur?

Selain itu, apakah langkah kerajaan bagi memastikan isu lambakan rumah dapat
ditangani tanpa pengecualian cukai ini? Hal ini bagi memastikan hasil negara dapat
dipertingkatkan dan dalam masa yang sama, rakyat mampu memiliki rumah sendiri tanpa
perlu membayar cukai yang tinggi.

Tuan Yang di-Pertua, perkara seterusnya berkaitan dengan cukai setem. Umum
mengetahui cukai duti setem merupakan salah satu daripada cukai langsung kerajaan. la
merupakan salah satu daripada sumber pendapatan negara. Namun begitu, adakah rang
undang-undang ini akan meningkatkan cukai tersebut? Hal ini kerana peningkatan cukai
boleh membawa kepada peningkatan kes jenayah seperti sindiket penjualan setem hasil
kerajaan sebagaimana yang berlaku baru-baru ini, di mana SPRM berjaya menumpas
sindiket penjualan setem hasil dan pelekat pas lawatan kerja sementara (PLKS)
membabitkan kerugian hasil kerajaan mencecah RM15 juta.

Tuan Yang di-Pertua, perkara akhir yang saya ingin bangkitkan berkaitan dengan
kedua-dua akta di atas. Saya meneliti insentif yang dijalankan oleh pihak Lembaga Hasil
Dalam Negeri bagi membantu individu yang terjejas akibat pandemik dengan memberi
pelbagai kelonggaran pembayaran termasuklah Akta Cukai Keuntungan Harta Tanah dan
Akta Setem. Oleh itu, adakah insentif ini mendapat sambutan yang sepatutnya dan
berapakah jumlah kutipan yang diterima daripada usaha tersebut?

Sekian, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]:  Terima kasih.
Sekarang saya jemput Yang Berhormat Pokok Sena.

7.29 mlm.

Dato’ Mahfuz bin Haji Omar [Pokok Sena]: Terima kasih Tuan Yang di-Pertua
untuk mengizinkan saya turut terlibat dalam perbincangan rang undang-undang ini.

01930

Saya ingin menyentuh soal isu yang berkaitan dengan cukai pendapatan sebab
di sini kita melihat bahawa pindaan ini ialah untuk mengambil langkah-langkah
melaksanakan langkah-langkah bajet bagi tahun 2022. Kalau kita lihat dalam
pembentangan bajet ini, cukai pendapatan telah menyumbang sebagai sumbangan yang
terbesar kepada pendapatan negara iaitu 35.7 peratus.

Apa yang saya hendak mohon penjelasan daripada pihak kerajaan, apakah
jaminan pihak kerajaan khususnya Kementerian Kewangan iaitu LHDN untuk memastikan
bahawa tidak ada sesiapa yang layak dicukai dapat dilindungi daripada memastikan
mereka itu membayar cukai. Ini sangat penting kerana timbul berbagai-bagai persoalan
hari ini bahawa ada orang-orang yang mempunyai kedudukan dan kekuasaan dilindungi
dan terlepas daripada membayar cukai pada jumlah-jumlah yang sepatutnya.
