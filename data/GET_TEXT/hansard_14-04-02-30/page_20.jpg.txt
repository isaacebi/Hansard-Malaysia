10 DR.14.12.2021

Apakah perancangan Majlis Pelancongan Kesihatan Malaysia (MHTC) yang telah
pun diasaskan pada tahun 2009, khususnya menyediakan doktor-doktor pakar bagi
menarik pelancong kesihatan untuk datang ataupun menerima rawatan khususnya ke
dalam negara kita? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri, satu minit.

Dato’ Dr. Haji Noor Azmi bin Ghazali: Terima kasih Tuan Yang di-Pertua.
Terima kasih Yang Berhormat Parit. Satu soalan yang penting untuk kejayaan program
MHTC ini. Yang Berhormat, melalui pelaksanaan inisiatif-inisiatif yang saya sebut tadi,
yang digariskan di bawah Malaysia Healthcare Travel Industry Blueprint 2021-2025,
kerajaan menyasarkan pendapatan langsung daripada sektor pelancongan kesihatan
akan mencecah sebanyak RM800 juta bagi tahun 2022 dan sebanyak RM1.7 bilion bagi
tahun 2025. Ini sasarannya dan pada ketika ini kita tahu Malaysia mendapat tempat di hati
ramai, khususnya daripada Asia Pasifik tentang keselamatan, tentang kehebatan
perubatannya.

Kalau kita dapat lihat, kebanyakan yang datang ke sini adalah untuk mendapat
rawatan berkaitan dengan onkologi, kardiologi dan juga perkhidmatan reproduktif
berbantu. Kebanyakannya datang daripada negara-negara di serantau kita hari ini. Jadi,
pakar-pakar yang telah ada di Malaysia ini yang telah berada di hospital-hospital swasta
adalah antara pakar terbaik yang ada yang telah memberikan perkhidmatan yang dapat
menarik minat dunia hari ini.

Begitu juga KKM sendiri hari ini telah melatih lagi banyak pakar seperti yang telah
saya terangkan dahulu banyak kali juga dalam jawapan di Parlimen ini. Kita telah
mengadakan slot yang berlebihan, saluran platform untuk membuat kepakaran yang lebih
lagi untuk melatih banyak lagi pakar di sini. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua saya jemput Yang Berhormat Pasir Gudang.

Tuan Hassan bin Abdul Karim [Pasir Gudang]: Terima kasih Tuan Yang di-
Pertua. Yang Berhormat Timbalan Menteri, di Johor khususnya di Iskandar Malaysia,
Johor Bahru dan juga Pasir Gudang terdapat banyak hospital pakar yang juga terlibat
dalam pelancongan kesihatan. Jadi, bolehkah berkongsi di Dewan ini adakah hospital-
hospital pakar ini terjejas dengan pandemik COVID-19 dan kalau jawapannya ya, adakah
pihak kerajaan ada bantu mereka? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pasir Gudang. Sila Yang Berhormat Timbalan Menteri.

Dato’ Dr. Haji Noor Azmi bin Ghazali: Terima kasih Tuan Yang di-Pertua.
Terima kasih Yang Berhormat Pasir Gudang. Seperti yang saya nyatakan tadi, sepanjang
pandemik ini disebabkan penutupan sempadan kepada orang dari luar, maka memang
ada kesan yang ketara. Saya tidak dapat nyatakan secara spesifik di sini tetapi daripada
segi hospital yang menerima pesakit-pesakit dari luar negara, memang mendapat kesan
yang nampak dan jelas.

Akan tetapi kerajaan telah membenarkan health tourism ini dengan izin, sejak dari
1 Julai 2020 sehingga kini dengan bubble yang tersendiri, dengan SOP yang sangat ketat.
Tujuannya ialah untuk memberi laluan kepada penerimaan pesakit-pesakit ini dengan
cara yang selamat. Mereka dari luar negara ingin datang ke Malaysia sebab mereka tahu
pengurusan pandemik kita adalah antara yang terbaik dan kita telah mencapai kebaikan
untuk menurunkan kadar pandemik di sini.

Oleh sebab itu, sejak 1 Julai itu saya katakan, contohnya penerimaan aplikasi dari
luar negara 1,034 orang. Kita telah memberikan kebenaran kepada 930 orang. Akhirnya
yang dapat datang 590 orang. Jadi ini memang datang ke hospital-hospital yang
mengambil bahagian. Ada 73 buah hospital yang mendaftar dengan MHTC dan
kebanyakannya adalah di Pulau Pinang, Selangor, Kuala Lumpur dan juga ada daripada
Johor tetapi secara spesifiknya saya tidak dapat nyatakan kepada Yang Berhormat
tentang angka, kekurangan yang mereka dapati semasa pandemik itu. Terima kasih.
