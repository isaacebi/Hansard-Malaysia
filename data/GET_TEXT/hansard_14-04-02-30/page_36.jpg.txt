26 DR.14.12.2021

Selain itu, Kementerian Perpaduan Negara juga turut membangunkan pelan-
pelan pelaksanaan khusus bagi memantapkan pelaksanaan aktiviti perpaduan daripada
peringkat kanak-kanak — kita ada Tabika Perpaduan sehingga ke dewasa seperti mediator
Rukun Tetangga melalui pemerkasaan jentera-jentera perpaduan. Antaranya, Pelan
Pemerkasaan Kepimpinan Komuniti Rukun Tetangga, Pelan Pendidikan Awal Kanak-
kanak Tabika Perpaduan, Modul Pengurusan Program Sekretariat Rukun Negara dan
Kelab Rukun Negara di sekolah dan universiti dan juga Pelan Pemerkasaan NGO
Perpaduan.

Sebagai menyokong aspirasi Keluarga Malaysia, Kementerian Perpaduan
Negara telah membangunkan juga pelan lima tahun yang bernama KAMI@Pelan
Perpaduan Keluarga Malaysia yang merupakan inisiatif berfokus dalam meraikan
kepelbagaian di negara ini. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama Yang Berhormat Kapar. Silakan.

Dato’ Abdullah Sani bin Abdul Hamid [Kapar]: Terima kasih Tuan Yang di-
Pertua. Terus kepada soalan. Apakah langkah kerajaan untuk mengawal selia peranan
media sosial yang menjurus kepada perpecahan serta fitnah yang mengundang
permusuhan terutama sekali ahli politik yang menggunakan media tanpa ada tindakan
daripada penguat kuasa? Di samping itu, mencadangkan cintakan perpaduan di peringkat
sekolah rendah dan menengah diberikan subjek wajib dalam mata pelajaran. Terima kasih
Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kapar. Silakan Yang Berhormat Timbalan Menteri.

Tuan Wan Ahmad Fayhsal bin Wan Ahmad Kamal: Terima kasih Yang
Berhormat Kapar. Untuk makluman Yang Berhormat Kapar, kami telah menjawab soalan
ini beberapa kali dalam Dewan yang mulia ini.

Peruntukan-peruntukan perundangan memang banyak sebenarnya di bawah
Kementerian Dalam Negeri dan juga Kementerian Komunikasi dan Multimedia. Semua
masalah yang melibatkan hasutan dalam media sosial oleh ahli politik mahupun individu,
secara maknanya jelas ataupun kabur, semuanya boleh disiasat dengan akta-akta
tersebut. Semuanya amat relevan di bawah Suruhanjaya Komunikasi dan Multimedia
untuk kita ambil dan tangani sebarang konflik-konflik yang ada.

Berhubung dengan penerapan subjek ataupun kuliah ataupun kandungan
perpaduan, saya yakin di peringkat Kementerian Pendidikan Malaysia, silibus mata
pelajaran Sejarah itu sendiri cukup kaya dengan pelbagai kandungan dan contoh untuk
kita memperkukuhkan perpaduan. Dalam masa yang sama, kita juga perlu mendaulatkan
dan memperkukuhkan pembelajaran dan pengajaran Bahasa Melayu secara tertib dan
teratur di peringkat sekolah, menengah dan juga di universiti. Kalau kita amalkan kesemua
asas rukun-rukun perpaduan ini, saya yakin tidak ada timbul banyak masalah perpaduan
dan salah faham kerana komunikasi jelas antara kaum pelbagai peringkat. Sekian, terima
kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua. Saya jemput Yang Berhormat Kinabatangan ya. Sila.

Dato’ Sri Bung Moktar bin Radin [Kinabatangan]: Terima kasih Tuan Yang di-
Pertua. Yang Berhormat mungkin maklum bahawa negara kita ini memang negara yang
unik. Tidak ada terdapat di mana-mana dunia iaitu budaya beratus, bangsa dan
sebagainya. Jadi apakah Yang Berhormat, kementerian ini akan mencadangkan satu
strategi baharu ataupun pendekatan baharu seperti National Blue Ocean Strategy
bekerjasama dengan pelbagai kementerian untuk memastikan bahawa perpaduan dalam
negara kita ini benar-benar termateri dan boleh mengukuhkan perpaduan masa depan
negara kita. Terima kasih.

Timbalan Yang di-Pertua [Dato’ Mohd Rashid Hasnon]: Silakan Yang
Berhormat Timbalan Menteri.
