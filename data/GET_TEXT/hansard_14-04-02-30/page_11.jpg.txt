DR.14.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Selasa, 14 Disember 2021
Mesyuarat dimulakan pada pukul 10.00 pagi
DOA
[Timbalan Yang di-Pertua (Dato’ Mohd Rashid Hasnon)

mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Dato’ Haji Mohd Fasiah bin Mohd Fakeh [Sabak Bernam] minta Menteri
Pertanian dan Industri Makanan menyatakan setakat manakah kekurangan bekalan ayam
yang dialami dalam pasaran sekarang dan nyatakan setakat manakah langkah
membenarkan pengimportan ayam sejuk beku dari luar negara akan dapat mengatasi dan
menyelesaikan masalah kekurangan bekalan ayam ini.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua. Terima kasih, Yang Berhormat Sabak Bernam. Untuk
makluman Ahli Yang Berhormat, purata keperluan ayam dalam negara adalah sebanyak
3,762 tan metrik sehari atau 113,220 tan metrik sebulan. Ini bersamaan dengan 2 juta
ekor sehari atau 62.9 juta ekor sebulan. Pengeluaran ayam pada bulan Oktober 2021
adalah sebanyak 52.05 juta ekor dan pengeluaran tersebut telah menurun kepada 51.4
juta ekor pada bulan November 2021 iaitu kekurangan sebanyak 17.73 peratus
berbanding dengan keperluan sebenar. Manakala unjuran pengeluaran ayam pada bulan
Disember 2021 disasarkan hanya sebanyak 61 juta ekor.

Kekurangan bekalan ayam di pasaran, antara lain disebabkan oleh peningkatan
permintaan yang mendadak setelah pembukaan semula sektor ekonomi bermula pada
bulan Oktober 2021. Bagi mengatasi kekurangan bekalan berkenaan, kerajaan telah
memberi kebenaran untuk mengimport ayam bulat sejuk beku sebagai langkah intervensi
untuk memastikan bekalan ayam dalam pasaran sentiasa mencukupi dan harga yang
stabil dan berpatutan.

Kebenaran pengimportan ini adalah sehingga 10,000 tan metrik sebulan atau
bersamaan dengan 5.5 juta ekor sebulan bagi tempoh Disember 2021 hingga Februari
2022 tertakluk kepada syarat-syarat yang telah ditetapkan.

Pengimportan ayam ini hanya dibenarkan dari loji penyembelihan luar negara
yang telah disahkan dan diiktiraf oleh kerajaan. Langkah intervensi ini adalah bersifat
sementara sehingga bekalan ayam dapat distabilkan oleh industri ayam tempatan. MAFI
akan memantau pengimportan ini bagi memastikan pengimportan hanya bertujuan untuk
menampung keperluan bekalan tanpa menjejaskan industri ayam tempatan.

MAFI menerusi Jabatan Perkhidmatan Veterinar (DVS) telah mengadakan sesi
libat urus dengan pemain industri ayam tempatan supaya memberi komitmen untuk
meningkatkan kapasiti pengeluaran selaras dengan permintaan semasa. MAFI yakin
bekalan ayam tempatan di pasaran akan stabil menjelang Februari 2022. Sekian.

Timbalan Yang di-Pertua [Dato' Mohd Rashid Hasnon]: Soalan tambahan
pertama, sila Yang Berhormat Sabak Bernam.
