88 DR.14.12.2021

Maknanya Yang Berhormat perbincangan di antara negeri Sarawak dan negeri
Sabah akan diteruskan. Pindaan kepada Perlembagaan dalam situasi-situasi tertentu
perlu dibuat dan kalau perlu dibuat saya cukup yakin kerajaan — saya tidak boleh jamin
sebab mungkin saya bukan jadi Menteri lagi Yang Berhormat. Saya cukup yakin Kerajaan
Pusat akan honor semua perjanjian dia untuk meneruskan perbincangan dengan
Kerajaan Negeri Sarawak dan Sabah iaitu tentang bagaimana kalau diluluskan undang-
undang ini pada petang ini Yang Berhormat, bahawa apa yang terkandung dalam IGC
Report, apa yang terkandung dalam Act of Malaysia, Chapter 26 akan juga diteruskan
perbincangannya untuk mengembali kepada Sarawak dan Sabah.

Jadi saya teruskan Tuan Yang di-Pertua. Tafsiran tersebut akan mengubahkan
maksud ‘Federation’ yang diguna dalam Perlembagaan Persekutuan. Hal ini disebabkan
‘The Federation’ pada asalnya ditubuhkan melalui Perjanjian Persekutuan Tanah Melayu
1957. Persekutuan yang dibentuk pada tahun 1963 bukanlah penubuhan satu
Persekutuan yang terbaharu, tetapi merupakan perluasan kepada Persekutuan yang
ditubuhkan pada tahun 1957 yang dinamakan sebagai ‘Malaysia’ dianggotai negeri-negeri
Sabah Sarawak dan Singapura bergabung dengan negeri-negeri sedia ada Persekutuan
Tanah Melayu. “Shall be federated with the existing states the Federation of Malaya’.
Seterusnya, (b) cadangan tersebut boleh menyebabkan taksiran yang berbeza dan boleh
menimbulkan kekeliruan dan menentukan istilah ‘Persekutuan’ yang diguna dalam
Perlembagaan Persekutuan. Sama ada rujukan Persekutuan 1957 yang telah dihapuskan
secara keseluruhannya. Kemudian, (c) cadangan ini akan memberi persepsi fakta yang
salah daripada aspek sejarah (historical perspective) bahawa Persekutuan ditubuhkan
pada tahun 1963 dan bukan 1957.

Tuan Yang di-Pertua, Ahli-ahli Yang Berhormat. Yang Berhormat Penampang,
Yang Berhormat Kota Belud telah menyatakan mengenai adakah patut dibaca Malaysia
Act Chapter 35 UK dengan Akta Malaysia, Akta 26/63 Malaya, kenapa tidak dibaca
bersekali selaras dengan kehendak di bawah Artikel 4 MA63 bagi membolehkan North
Borneo, Sarawak dan Singapura bersekutu dengan negeri-negeri lain dalam Persekutuan
Tanah Melayu untuk membentuk Malaysia.

Malaysia Act 1963 Chapter 35 digubal oleh Parlimen di United Kingdom dan
berkuat kuasa pada 31 Julai 1963. Subseksyen (1) akta tersebut secara khususnya
memperuntukkan pelepasan (relinquishment) hak kedaulatan dan bidang kuasa Her
Britannic Majesty ke atas North Borneo, Sarawak dan Singapura bermula pada tarikh
North Borneo dan Sarawak bersekutu dengan negeri-negeri Malaysia iaitu “...on the day
on which the new States are federated as aforesaid (in this Act referred to as ‘the
appointed day’), it is Hari Malaysia. Berdasarkan kepada perjanjian demikian iaitu
perjanjian Malaysia 1963, Hari Malaysia adalah pada 16 September 1963. Oleh sebab itu,
North Borneo and Sarawak telah bebas daripada taklukan British pada tarikh tersebut.

Tuan Yang di-Pertua, Ahli Yang Berhormat Kota Raja telah menyentuh mengenai
isu keselamatan. Untuk maklumat ahli Yang Berhormat, isu keselamatan sudah
sememangnya menjadi salah satu fokus perbincangan di bawah Majlis Khas 1963. Antara
isu yang sedang diteliti di peringkat Jawatankuasa Kerja Keselamatan Negeri Sabah dan
Sarawak adalah berhubung keselamatan persempadanan negeri di mana inisiatif untuk
menambah baik kawalan sempadan melalui penambahan pos kawalan Pasukan Gerakan
Am, Polis Diraja Malaysia turut dibincang dalam jawatankuasa ini.

Selain itu masalah kebanjiran pendatang asing tanpa izin di Sabah dibincangkan
bersama stakeholder bagi meneliti cadangan penyelesaian berhubung masalah ini. Tuan
Yang di-Pertua, Ahli-ahli Yang Berhormat Bandar Kuching dan Pasir Gudang telah
menyatakan berhubung dengan empat perkara yang berkaitan minyak dan gas. Pertama,
royalti minyak dan pembayaran tunai petroleum, mineral minyak dan medan minyak, Akta
Laut Wilayah 2012 [Akta 750] serta tiga hak negeri ke atas pelantar benua berhubung
empat perkara tersebut.

Semua perbincangan berkaitan perkara tersebut adalah ditangguhkan buat
sementara waktu bagi memberi laluan penyelesaian secara komersial yang sedang
dibincangkan antara Kerajaan Persekutuan, Kerajaan Negeri Sarawak dan Kerajaan
Negeri Sabah dan PETRONAS secara berasingan.
