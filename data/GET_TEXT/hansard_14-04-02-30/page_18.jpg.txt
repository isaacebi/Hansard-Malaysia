8 DR.14.12.2021

Oleh sebab itu, kita telah wujudkan sistem pelaporan. Maknanya pihak sekolah
boleh melaporkan apa sahaja kes buli yang berlaku dalam sistem tersebut dan daripada
itu kita mendapat tahu maklumat-maklumat berkaitan kes buli yang berlaku serta tindakan
yang patut diambil. Terima kasih.

Tuan Haji Ahmad bin Hassan [Papar]: Papar, Papar.

Tuan Fong Kui Lun [Bukit Bintang]: Terima kasih Tuan Yang di-Pertua. Saya
ingin bertanya Yang Berhormat Menteri, buli ialah satu kes lama yang sering berulang-
ulang di asrama. Mengapakah warden asrama tidak mengekalkan disiplin untuk para
pelajar? Minta penjelasan daripada Yang Berhormat Menteri. Terima kasih.

Datuk Dr. Mohd Radzi bin Md. Jidin: Terima kasih Yang Berhormat Bukit
Bintang. Seperti mana saya sebut tadi dan Ahli Yang Berhormat sebut bahawa buli ini dah
berlaku lama. Oleh sebab itu pada masa ini kita sedang melihat secara menyeluruh
bagaimanakah pendekatan yang kita boleh laksanakan. Apa yang disebut oleh Yang
Berhormat Bukit Bintang tadi tentang satu komponen yang saya sebut tadi berkaitan
dengan pemantauan oleh warden di asrama. Itu pun kita kata sedang diperkukuhkan.

Selain daripada itu, untuk mencegah buli ini, ia bukan sahaja dalam konteks
pemantauan tetapi juga kita perlu memberi kesedaran kepada murid-murid ini tentang buli
ini dan bilakah mereka patut melaporkan kes buli. Oleh sebab itu, perlu ada satu sistem
yang kita sedang bangunkan tentang pelaporan kes buli yang lebih menyeluruh supaya
murid tahu bahawa ia bukan sesuatu yang biasa. Kadang-kadang ia dianggap tradisi di
sekolah.

Begitu juga dengan penghukuman. Selain daripada pemantauan oleh warden,
hukuman itu juga penting supaya hukuman itu menjadi pendekatan untuk menyedarkan
murid-murid ini bahawa sebarang tindakan buli boleh memberi kesan kepada masa depan
mereka. Terima kasih Tuan Yang di-Pertua.

Tuan Haji Ahmad bin Hassan [Papar]: Papar.

Timbalan Yang di-Pertua [Dato’ Mohd Rashid Hasnon]: Terima kasih. Saya
bagi peluang Yang Berhormat Papar untuk soalan tambahan. Ringkas Yang Berhormat
Papar.

Tuan Haji Ahmad bin Hassan [Papar]: Terima kasih Tuan Yang di-Pertua.
Memang buli ini adalah satu penyakit. Kalau kita tidak pantau daripada sekarang, ia akan
merebak ke sekolah-sekolah. Jadi apa yang harus kita buat ialah selain daripada
memantau dengan sepasukan guru, kita juga harus memikirkan kepada warden.

Warden yang sehari-hari melihat kepada mereka tetapi elaun yang dibagi kepada
mereka itu kita— saya rasa tidak mencukupi. Jadi, untuk memotivasikan kepada warden-
warden ini dan juga pasukannya kita berharap agar kementerian akan dapat review balik
elaun-elaun yang dibagi kepada warden. Saya faham dan saya tahu bahawa warden ini
adalah daripada guru-guru juga. Terima kasih.

Datuk Dr. Mohd Radzi bin Md. Jidin: Terima kasih Yang Berhormat Papar.
Sepertimana saya sebut tadi bahawa kita akan terus melakukan perbincangan dengan
agensi pusat bagi memperkasakan jawatan warden di sekolah. Pada masa _ ini
perbincangan sedang berlangsung dan kita akan teruskan perbincangan ini supaya
jawatan ini diperkukuhkan bagi memastikan pemantauan dapat dibuat dengan lebih baik
di sekolah. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Yang Berhormat sekarang tamatlah sesi untuk Waktu Pertanyaan-
pertanyaan Menteri pada hari ini. Terima kasih Ahli-ahli Yang Berhormat.

[Sesi Waktu Pertanyaan-pertanyaan Menteri tamat]
