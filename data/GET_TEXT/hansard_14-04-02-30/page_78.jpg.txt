68 DR.14.12.2021

01620

Mungkin ia melibatkan menteri juga. Jika suaminya dari Sarawak dan isterinya
dari Semenanjung, sebagaimana Yang Berhormat Menteri Kerja Raya, apa yang berlaku
kepada anaknya? Adakah anaknya dianggap sebagai etnik dan ras Sarawak? Jika
isterinya orang Sarawak dan suaminya orang Sabah, macam Yang Berhormat Menteri
Pelancongan, Seni dan Budaya, adakah anaknya dianggap sebagai etnik dan ras
Sarawak? Jika isterinya orang Sarawak dan suaminya orang Semenanjung, macam
Pontian, sayalah itu — pada 12 Disember, perkahwinan bagi tahun ke-34. Isteri pertama.
Isteri kedua tidak ada. Selama 34 tahun saya telah berkahwin dengan isteri saya. Saya
amat memahami apa yang telah berlaku di Sarawak. Saya telah pergi ke seluruh kawasan
di Sarawak. Saya juga telah pergi ke 25 buah kawasan Parlimen di Sabah. Saya amat
memahami apabila saya sebut pembangunan mesti dipertingkatkan.

Jadi, saya ingin bertanya. Jika isteri orang Sarawak dan suami orang
Semenanjung, apakah status anak-anaknya dalam konteks pindaan Perlembagaan ini?
Itu perkara yang kedua.

Perkara yang ketiga ialah integrasi nasional, Tuan Yang di-Pertua. Integrasi
nasional, penjawat-penjawat awam yang berasal dari Sabah dan Sarawak mesti diberikan
peluang menjadi KSN, KSU, dan Ketua Pengarah untuk bertugas bagi manfaat seluruh
rakyat Malaysia. Pelajar-pelajar Sabah dan Sarawak eloklah dimasukkan ke sekolah-
sekolah berasrama penuh dan sekolah-sekolah yang terbaik di Semenanjung ini.

Perkahwinan campur antara Semenanjung dengan Sabah dan Sarawak mestilah
digalakkan. Saya amat kesal apabila membaca pada 25 Ogos tahun ini, KSU
Kementerian Kesihatan menyebut bahawa daripada 300 orang doktor yang berstatus
kontrak tetapi ditetapbkan untuk bertugas di Sabah dan Sarawak, hanya 200 orang yang
mendaftar dan 100 orang lagi tidak mahu bertugas di Sabah dan Sarawak.

Apabila orang bertanya kepada saya kenapa berkahwin dengan orang Sarawak,
jauh bukan main, saya kata dari Kuala Lumpur ke Kuching hanya mengambil lebih kurang
1 jam 40 minit. Akan tetapi, dari Kuala Lumpur ke Pontian, ambil masa tiga jam. Jadi,
dari Kuala Lumpur ke Pontian adalah jauh lebih lama perjalanannya dari Kuala Lumpur ke
Kuching.

Perkara begitu mestilah kita berfikir di luar kotak. Sabah dan Sarawak adalah
sebahagian daripada kita. Semenanjung, Sabah dan Sarawak hendaklah sama-sama kita
pertingkatkan dan lajukan pembangunannya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Pontian. Seterusnya, saya jemput Yang Berhormat Sepanggar.

4.23 ptg.

Datuk Mohd Azis bin Jamman [Sepanggar]: Terima kasih, Tuan Yang di-
Pertua. Sewaktu pindaan Perlembagaan Persekutuan pada tahun 2019, pemimpin
UMNO, PAS dan juga pemimpin GPS pada masa itu memberikan enam alasan untuk
menolak ataupun tidak mengundi pindaan tersebut.

Alasan pertama, kononnya tiada Parliament Select Committee. Soalan saya,
adakah Parliament Select Committee telah dilakukan pada hari ini?

Alasan kedua, kononnya perlu dibincangkan di peringkat kerajaan negeri dan
Dewan Undangan Negeri Sabah dan Sarawak dahulu, kenapa tidak dibawa dahulu.
Persoalan saya, adakah pindaan ini telah dibawa ke peringkat Dewan Undangan Negeri
Sabah dan Sarawak? Jawapannya, pastinya juga tidak ada.

Alasan ketiga, kononnya tuntutan-tuntutan seperti hasil 40 peratus, isu kewangan
dan isu tanah tidak dimasukkan dalam pindaan ini. Soalan saya, adakah perkara-perkara
ini dimasukkan dalam pindaan ini? Jawapannya, tiada juga.

Alasan keempat, Jawatankuasa Khas Kabinet sedang membincangkan perkara-
perkara di bawah MA63, kononnya kenapa tidak tunggu dahulu keputusan jawatankuasa
