20 DR.14.12.2021

Datuk Jonathan bin Yasin: Terima kasih Tuan Yang di-Pertua. Saya sangat
bersetuju dengan pandangan Yang Berhormat sebentar tadi kerana kita bukannya
berurusan dengan tembok tetapi dengan manusia yang mempunyai pelbagai perasaan.
Oleh sebab itu saya percaya elemen-elemen seperti kasih, sukacita, damai, sejahtera,
kesabaran, kemurahan dan kebaikan kepada kanak-kanak ini sangat penting di dalam
memberi mereka layanan yang baik supaya mereka mendapat kasih sayang di dalam
tempoh tahanan mereka. Saya percaya bahawa perkara-perkara ini akan diambil kira oleh
pihak-pihak kementerian yang berkenaan dalam menyediakan SOP yang terlibat. Terima
kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya, saya ingin menjemput
Yang Berhormat Klang, Tuan Charles Anthony Santiago.

8. Tuan Charles Anthony Santiago [Klang] minta Menteri Sumber Manusia
menyatakan rancangan kerajaan mengenai kajian semula, dan nilai terbaru gaji minima.
Adakah kerajaan bersedia untuk meningkat gaji minima kepada RM1,500? Adakah
kerajaan sudi untuk memberi subsidi kepada SMEs yang tidak berkemampuan untuk
menanggung gaji minima ketika tempoh peralihan tersebut?

Timbalan Menteri Sumber Manusia [Datuk Haji Awang bin Hashim]: Bismillahi
Rahmani Rahim. Assalamualaikum warahmatullahi wabarakatuh. Terima kasih Tuan
Yang di-Pertua. Terima kasih sahabat saya Yang Berhormat Klang yang menyentuh
berkenaan dengan gaji.

Mengikut keadaan sekarang kerajaan melalui Majlis Perundingan Gaji Negara
telah melaksanakan kajian semula Perintah Gaji Minimum 2020 dalam membuat kajian
semula. Jawatankuasa Teknikal Perundingan Gaji Negara telah mengadakan
perundingan awam dan sesi libat urus yang melibatkan wakil-wakil majikan, pertubuhan
majikan, wakil pekerja, kesatuan sekerja dan orang awam bagi mendapat input tentang
impak pelaksanaan gaji minimum ke atas sosioekonomi negara.

Proses kajian semula turut mengambil kira indikator-indikator sosioekonomi
seperti Pendapatan Garis Kemiskinan, penengah gaji, keupayaan majikan untuk
membayar gaji, kadar pengangguran, produktiviti buruh dan perubahan Indeks Harga
Pengguna yang mencerminkan kos sara hidup. Indikator-indikator ini, penunjuk-penunjuk
ini sebagai satu penunjuk sosioekonomi akan mencerminkan pasaran tenaga kerja
semasa. Majlis Perundingan Gaji Negara sentiasa menggunakan pendekatan seimbang
dengan mengambil kira kepentingan pihak majikan, pekerja dan kerajaan.

Kerajaan prihatin dengan kesan kenaikan gaji, kadar gaji minimum terhadap
perusahaan mikro kecil dan sederhana. Oleh itu, peningkatan gaji minimum sewajarnya
dilaksanakan secara berperingkat agar tidak memberi tekanan dan bebanan kepada
majikan serta menjejaskan operasi syarikat dan mendedahkan pekerja kepada risiko
kehilangan pekerjaan.

Selain daripada itu peningkatan kadar gaji minimum yang terlalu tinggi dan drastik
boleh menjejaskan daya saing negara dan menyebabkan pasaran buruh negara akan
berdepan dengan cabaran tinggi untuk mencipta pekerjaan baharu yang berkualiti dan
berkemahiran tinggi. Majlis Perundingan Gaji Negara juga yang bersidang pada 9
Disember 2021 telah menyelesaikan perbincangan dan dalam proses penyediaan Kertas
Jemaah Menteri untuk mengemukakan syor kepada Jemaah Menteri untuk pertimbangan
dan persetujuan berkenaan dengan semakan gaji ini. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan pertama, Yang Berhormat Klang.

Tuan Charles Anthony Santiago [Klang]: Terima kasih Tuan Yang di-Pertua.
Terima kasih Yang Berhormat Timbalan Menteri atas jawapan. Saya ingin bawa perhatian
Yang Berhormat Timbalan Menteri kepada satu kajian yang dibuat oleh Bank Negara pada
tahun 2016 yang menganggarkan bahawa jumlah minimum yang diperlukan bagi standard
