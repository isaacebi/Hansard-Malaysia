DR.14.12.2021 7

iv) A (adap sopan);

v) H (harmoni);

vi) T (tekun, teliti dan terampil);
vii) E (eksplorasi);

viii) R (rasional); dan

ix) A (artikulasi)

01030

Penerapan elemen selamat, sihat, seronok, empati, jati diri, adab sopan, harmoni
dan rasional dalam kalangan warga sekolah akan dapat membentuk keperibadian murid
yang menyedari bahawa buli perlu dibanteras sepenuhnya. Dalam konteks pelaporan,
KPM telah menyediakan saluran pelaporan bagi membolehkan pihak sekolah melaporkan
kes buli kepada kementerian. KPM juga telah menyediakan garis panduan mencegah dan
menangani perbuatan buli dalam kalangan murid di sekolah dan buku panduan
pengurusan menangani buli di sekolah sebagai panduan kepada pihak sekolah.

KPM akan terus menambah baik sistem pelaporan kes buli bagi memastikan
pendekatan yang terbaik dapat dibangunkan. Pada masa ini KPM sedang merangka
sistem pelaporan yang akan membolehkan warga sekolah termasuk murid dan ibu bapa
mereka membuat aduan terus kepada pihak kementerian dan maklumat yang diterima
akan dilindungi.

Berhubung dengan penghukuman di peringkat sekolah, KPM telah mengeluarkan
Surat Pekeliling Ikhtisas (SPI) Bilangan 8 Tahun 2010 yang menyentuh tentang hukuman
terhadap pelaku buli di sekolah atau di asrama. KPM sedang meneliti hukuman ke atas
murid yang melakukan perbuatan buli dengan membuat penambahbaikan kepada mana-
mana hukuman yang tersenarai dalam SPI tersebut. Ini bagi memastikan hukuman yang
dikenakan adalah setimpal dan menjadi pendekatan pencegahan yang berkesan.

Bagi aspek pemantauan pula, pada masa ini pemantauan di sekolah
dilaksanakan oleh pentadbir, guru dan warden yang terdiri daripada kalangan guru. KPM
menyedari bahawa komponen pemantauan ini perlu terus diperkukuhkan. Oleh itu
perbincangan akan terus dilaksanakan dengan agensi pusat bagi memastikan jawatan
warden sekolah diperkasakan selaras dengan tanggungjawab dan keperluan semasa
mereka.

Sebagai tindakan segera, KPM akan mengarahkan semua_ sekolah
melaksanakan Program Kesedaran Bersama Pegawai Perhubungan Sekolah dari Polis
Diraja Malaysia tentang buli dalam minggu pertama sesi penggal ketiga pada Januari
2022. KPM sentiasa berusaha untuk mencari pendekatan yang terbaik bagi membanteras
gejala buli di sekolah. Sekian, terima kasih.

Tuan Che Alias bin Hamid [Kemaman]: Terima kasih Yang Berhormat Menteri
atas jawapan yang diberikan tadi. Kebanyakan kes buli yang berlaku dalam mana-mana
institusi akan sedaya upaya cuba disenyapkan ataupun disembunyikan daripada
pengetahuan pihak berkuasa untuk disiasat atas faktor menjaga nama baik institusi
ataupun sekolah.

Soalan tambahan saya, adakah pihak kementerian berpendapat perlunya suatu
tindakan yang tegas terhadap pihak pengurusan ataupun pentadbir institusi yang cuba
menyembunyikan kes-kes buli yang berlaku sehingga mendatangkan kecederaan
terhadap mangsa. Sekian, terima kasih.

Datuk Dr. Mohd Radzi bin Md. Jidin: Terima kasih Yang Berhormat Kemaman.
Ya, sepertimana yang disebut oleh Yang Berhormat Kemaman, ada keadaan dalam kes-
kes tertentu mungkin ada kes yang disenyapkan untuk mengelakkan di ketahui oleh pihak
luar. Sekiranya ini berlaku di mana-mana sekolah di bawah Kementerian Pendidikan, kita
amat komited untuk memastikan tindakan segera dan tindakan tegas diambil kepada
mana-mana sekolah yang cuba menyembunyikan apa jua kes buli yang berlaku di sekolah
mereka.
