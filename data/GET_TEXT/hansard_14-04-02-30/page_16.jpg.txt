6 DR.14.12.2021

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua, saya jemput Yang Berhormat Jerai.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Yang di-Pertua. Soalan tambahan saya ialah minta Yang Berhormat
Menteri memaklumkan bagaimanakah cara supaya rakyat di bawah sana di peringkat akar
umbi mendapat makluman yang terperinci dan tepat mengenai aspirasi Keluarga
Malaysia? Sekian.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri.

Datuk Dr. Haji Abd. Latiff bin Ahmad: Tuan Yang di-Pertua, terima kasih Yang
Berhormat Jerai. Sambutan pada 9 Disember hingga 12 Disember 2021 itu amat
memberangsangkan sehingga penganjur disaman oleh Kementerian Kesihatan. Pelan
jangka panjang Jabatan Perdana Menteri adalah untuk memanjangkan ke negeri-negeri
mulai bulan Januari bermula mungkin di Pahang kemudian diikuti tiap-tiap bulan. Tiap-tiap
bulan itu kita akan pergi ke negeri-negeri dengan kerjasama negeri-negeri seluruh negeri.
Ada 14 buah negeri dan akhirnya pada bulan Ogos agaknya jika Dewan tidak dibubarkan,
akan ada acara penutupnya Aspirasi Keluarga Malaysia di Putrajaya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri.

Tuan Khoo Poay Tiong [Kota Melaka]: Soalan tambahan ketiga?
Puan Nor Azrina binti Surip [Merbok]: Satu soalan lagi boleh tak?

Timbalan Yang di-Pertua [Dato’ Mohd Rashid Hasnon]: Pertanyaan-
pertanyaan Menteri seterusnya, saya ingin menjemput Yang Berhormat Kemaman, Tuan
Che Alias bin Hamid.

3. Tuan Che Alias bin Hamid [Kemaman] minta Menteri Kanan Pendidikan
menyatakan usaha kementerian untuk menangani masalah buli di sekolah khususnya
murid yang tinggal di asrama seperti yang dibangkitkan sejak kebelakangan ini.

Menteri Kanan Pendidikan [Datuk Dr. Mohd Radzi bin Md. Jidin]: Terima
kasih Tuan Yang di-Pertua. Kementerian Pendidikan Malaysia sentiasa memandang
serius isu buli yang melibatkan murid sekolah bawah KPM dan sentiasa mengambil
langkah pencegahan yang sewajarnya. Mengambil kira bahawa isu buli ini telah berlarutan
sekian lama, KPM sedang merangka satu kerangka menyeluruh bagi membanteras buli
di sekolah termasuk dalam kalangan murid asrama. Kerangka baharu ini melibatkan
pengukuhan dan penambahbaikan kepada pendekatan sedia ada dengan tumpuan
kepada empat komponen utama iaitu:

(i) penyedaran;
(ii) pelaporan;
(iii) penghukuman; dan

(iv) pemantauan.

Dalam konteks penyedaran, KPM akan memperkenalkan konsep ‘Sekolahku
Sejahtera’. Pendekatan ini bertujuan memupuk dan menerapkan nilai-nilai penting
kehidupan dalam kalangan warga sekolah termasuk murid. Nilai-nilai ini diterap dan dididik
oleh guru secara langsung atau tidak langsung di dalam aktiviti kurikulum dan
kokurikulum. Ini bagi memastikan murid dapat benar-benar menghayatinya seterusnya
menjadi sebahagian daripada amalan dalam kehidupan mereka sama ada di sekolah atau
di luar sekolah. Konsep ini memberi tumpuan kepada 14 elemen iaitu;

(i) S (selamat, seronok dan sihat);
(ii) E (etika dan empati);
(iii) J (jati diri);
