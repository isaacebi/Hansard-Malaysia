14 DR.14.12.2021

Timbalan Menteri Sumber Manusia [Datuk Haji Awang bin Hashim]:
Bismillahi Rahmani Rahim. Assalamualaikum warahmatullahi wabarakatuh. Terima kasih
Tuan Yang di-Pertua. Terima kasih Yang Berhormat Kampar yang membangkitkan
berkenaan dengan bilangan terperinci pembayaran yang dibuat oleh PERKESO.

Untuk makluman Yang Berhormat Kampar dan Ahli-ahli Dewan yang mulia ini,
berdasarkan statistik Sistem Insurans Pekerjaan (SIP) PERKESO, bilangan permohonan
faedah di bawah Insurans Pekerjaan yang diterima dari tempoh 18 Mac 2020 sehingga 5
November 2021 adalah sebanyak 148,926 permohonan dengan jumlah permohonan yang
diluluskan daripada itu adalah sebanyak 119,500.

Jadi melalui perancangan kerajaan ini, PERKESO melalui Sistem Insurans
Pekerjaan (SIP) telah meluluskan bayaran berjumlah, hasil daripada tuntutan_ ini,
sebanyak RM629.2 juta kepada pekerja yang layak melibatkan kategori dan bayaran
faedah seperti berikut iaitu, pertamanya, elaun mencari pekerjaan dengan bayaran
sejumlah RM588.5 juta.

Kedua, elaun pendapatan berkurangan. Pendapatan mereka berkurangan akibat
pandemik COVID-19 ini. Jadi, melalui Skim Insurans Pekerjaan ini, kita telah membayar
sejumlah RM6.9 juta.

Seterusnya, iaitu yang terakhir, elaun bekerja semula awal. Apabila dia sudah
diberhentikan kerja dan mendapat tawaran kerja semula di tempat lain, mendapat elaun
iaitu dengan bayaran sejumlah RM33.8 juta.

Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang pertama. Sila, Yang Berhormat Kampar.

Tuan Su Keong Siong [Kampar]: Terima kasih Tuan Yang di-Pertua. Daripada
jawapan yang diberikan oleh Yang Berhormat Timbalan Menteri, memang kita telah lihat
EMP iaitu Elaun Mencari Pekerjaan adalah jumlah yang paling besar iaitu RM588.5 juta.
Akan tetapi, pembayaran ini adalah untuk tempoh tiga hingga enam bulan sahaja. Jadi,
apakah perlindungan kepada pekerja-pekerja yang hilang pekerjaan dan selepas enam
bulan mereka masih tidak dapat mencari pekerjaan mereka? Adakah SIP Ini dapat
membantu mereka sekiranya mereka masih tidak dapat mencari pekerjaan selepas enam
bulan tersebut?

01100

Timbalan Yang di-Pertua [Dato’ Mohd Rashid Hasnon]: Ya Yang Berhormat
Timbalan Menteri. Satu minit.

Datuk Haji Awang bin Hashim: Terima kasih Tuan Yang di-Pertua dan terima
kasih kepada sahabat saya dari Kampar yang memberi peluang untuk saya menjawab.

Pertamanya kalau Yang Berhormat Kampar mengikuti pengumuman-
pengumuman daripada kerajaan kepada mereka yang dalam program PENJANA dan
PEMULIH, selepas itu disambung lagi— selepas enam bulan disambung tiga bulan dan
tiga bulan. Jadi, mengikut statistik yang ada pada kita.

Keduanya bila mereka hilang pekerjaan, pihak Kementerian Sumber Manusia
telah melalui agensinya iaitu PERKESO telah membuka satu portal yang dipanggil
MYFutureJobs, untuk mereka mengisi, memohon kerja-kerja yang bersesuaian dengan
kehendak, kelulusan dan juga skill yang mereka ada yang dipanggil MYFutureJobs yang
selalu disebut dan dijawab dalam Dewan ini. Itulah prihatin kerajaan untuk menolong
anak-anak kita ataupun pekerja-pekerja yang ada di Malaysia ini yang terlibat ketika
menghadapi pandemik COVID-19 ini.

Jadi kita lihat sehingga statistik ini daripada Januari sehingga 5 November 2021
sebanyak 55,742 kehilangan pekerjaan yang telah direkodkan melalui sistem— yang
direkodkan oleh PERKESO. Jadi, kita sudah ada datanya. Jumlah pengesyoran bayaran
kepada 55,000 yang saya sebutkan tadi dalam Sistem Insurans Pekerjaan ini bagi tempoh
tersebut adalah sebanyak RM324.6 juta. Jadi kita membantu mereka yang terlibat dalam
pembuangan kerja dan pengurangan gaji kerja.
