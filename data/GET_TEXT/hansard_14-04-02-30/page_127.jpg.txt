DR.14.12.2021 117

Cadangan saya ingin juga bagi mengelakkan masalah-masalah yang mungkin
timbul di kemudian hari kerana saya percaya jika wang yang dibawa masuk ke dalam
negara adalah daripada sumber yang tidak sah, potensi untuk wang tersebut dijadikan
dana untuk aktiviti-aktiviti yang diragui adalah amat tinggi.

Seterusnya saya ingin merujuk kepada Program Khas Pengakuan Sukarela di
bawah LHDN. Saya difahamkan bahawa program khas ini merupakan salah satu usaha
kerajaan dalam melakukan reformasi percukaian bagi menggalakkan pembayar cukai
tampil secara sukarela mengisytiharkan pendapatan bagi meningkatkan kutipan cukai
untuk pembangunan negara. Program ini telah disebut untuk diteruskan pada Bajet 2022.

Soalan saya ialah pertama, adakah pembaharuan mekanisme yang dilaksanakan
pada waktu ini bagi mempertingkatkan penglibatan lebih ramai individu pada masa ini.
Kedua, apakah pencapaian program ini sehingga kini. Seterusnya ialah Akta Setem. Saya
dimaklumkan bahawa terdapat pengecualian yang wujud bagi pengenaan duti setem bagi
pelupusan hartanah antara ahli keluarga. Contohnya antara ibu bapa dengan anak-anak,
suami dan isteri.

Saya ingin menyentuh berkenaan pengecualian yang kedua iaitu pengecualian
duti setem untuk pelupusan hartanah antara ahli keluarga. Sehingga kini, saya mendapat
maklumat bahawa pertama, pengecualian duti setem sebanyak nilaian 100 peratus diberi
kepada urusan pelupusan hartanah antara suami dan isteri.

Yang kedua, pengecualian duti setem sebanyak nilaian 50 peratus diberi kepada
urusan pelupusan hartanah antara ibu bapa dan anak. Namun, saya dapati pengecualian
ini tidak terpakai jika berlaku urusan pelupusan hartanah antara adik-beradik. Saya ingin
mencadangkan pengecualian ini diberikan juga kepada adik-beradik atas beberapa
alasan. Antaranya:

(i) ada kes pelupusan hartanah antara adik-beradik ini dibuat untuk
memastikan tanah yang asalnya tanah pusaka namun tidak
dapat diteruskan kerana kekangan kewangan untuk membayar
cukai duti setem sepenuhnya yang mahal;

(ii) atas dasar pemberian kasih sayang antara ibu bapa dan anak-
anak, kenapa pula perlu ada polisi yang tidak adil dalam proses
pelupusan hartanah antara adik-beradik

Saya mohon pertimbangan daripada kementerian untuk melihat perkara_ ini
secara adil bagi membantu serba sedikit beban yang ditanggung oleh rakyat. Terima kasih
Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih.
Seterusnya saya jemput Yang Berhormat Alor Setar.

7.48 mlm.

Tuan Chan Ming Kai [Alor Setar]: Terima kasih Tuan Yang di-Pertua, terima
kasih Yang Berhormat Timbalan Menteri. Tuan Yang di-Pertua, hari ini saya hendak bahas
Akta Cukai Pendapatan. Kita semua rakyat Malaysia sepatutnya semua ada
tanggungjawab yang sama yang bayar cukai. Pada waktu yang sama tidak kira bangsa,
agama ataupun kaum sepatutnya juga menikmati pelepasan potongan ataupun rebat
yang sama.

Akan tetapi, setiap tahun apabila rakan-rakan kita bukan Islam nak isi borang E,
borang B ini apabila nampak rebat zakat ini kita rasa sedih, apabila kita bukan Islam pun
ada banyak sumbang nak tolong orang susah, miskin dan asnaf. Akan tetapi, kita tak boleh
nak tuntut rebat. Sebenarnya, Tuan Yang di-Pertua, kita kena tengok, kalau akta sekarang
ini membenarkan syarikat bayar zakat rebat dapat tuntutan rebat zakat iaitu 2.5 peratus
daripada agregat keuntungan tetapi individu yang tuntut rebat zakat tak ada limit. Dia kira
berapa yang dia kenakan cukai, dia boleh potong semua, sekiranya dia bayar jumlah itu
kepada zakat.
