DR.14.12.2021 23

Menteri untuk kita syorkan kepada Jemaah Menteri untuk pertimbangan dan persetujuan.
Terima kasih.

Timbalan Yang di-Pertua [Dato' Mohd Rashid Hasnon]: Terima kasih.

Datuk Seri Panglima Abdul Azeez bin Abdul Rahim [Baling]: Terima kasih
Yang Berhormat Timbalan Menteri yang hebat. Tolong bawa. Laksanakan tahun depan
juga.

Timbalan Yang di-Pertua [Dato' Mohd Rashid Hasnon]: Seterusnya,
pertanyaan jawab lisan, saya jemput Yang Berhormat Lahad Datu.

9. Datuk Mohamaddin bin Ketapi [Lahad Datu] minta Menteri Kesihatan
menyatakan bilakah kementerian akan melonggarkan SOP seperti pemakaian pelitup
muka dan penjarakan fizikal memandangkan kebanyakan negara di Eropah khususnya di
United Kingdom tidak mewajibkan lagi pemakaian pelitup muka.

Timbalan Menteri Kesihatan II [Datuk Aaron Ago Dagang]: Terima kasih Yang
Berhormat. Tuan Yang di-Pertua, pemakaian pelitup muka dengan cara yang betul adalah
salah satu kaedah bagi mengekang penularan COVID-19 dengan mengelak pemakai dari
mendapat jangkitan dari orang lain dan pada masa yang sama, dapat menghalang virus
daripada pemakai tersebut kepada orang lain. Pemakaian pelitup muka ini telah diperakui
keberkesanannya oleh badan-badan antarabangsa yang berautoriti seperti WHO dan
CDC USA ataupun Center for Disease Control and Prevention.

Sementara itu, WHO mengesyorkan penjarakan fizikal adalah bertujuan untuk
melambatkan penularan jangkitan dengan memutuskan rantaian jangkitan COVID-19 dan
mencegah jangkitan baru muncul. Kedua-dua kaedah ini turut boleh mencegah penularan
penyakit berjangkit lain terutamanya yang tersebar melalui udara dan titisan pelepasan.

Pemakaian pelitup muka telah diwajibkan pada 1 Ogos 2020 bertujuan untuk
menyekat penyebaran penyakit yang berjangkit melalui saluran pernafasan khususnya
COVID-19 ia bertujuan untuk melindungi individu yang sihat atau untuk menghalang
jangkitan seterusnya bagi individu bergejala. Walau bagaimanapun, penggunaan pelitup
muka ini mestilah disekalikan dengan pematuhan SOP yang seperti lain seperti
penjarakan fizikal, membasuh tangan dengan kerap serta lain-lain langkah mencegah
kawalan penyakit COVID-19.

Penggunaan pelitup muka sangat berkesan untuk mengurangkan penyebaran
virus daripada artikel yang diterbitkan oleh University of Texas, USA pada 26 Januari
202 1didapati penggunaan pelitup muka dapat mengurangkan penularan jangkitan melalui
pengurangan penyebar cecair pernafasan ataupun infected droplets baik semasa kajian
makmal ataupun kajian klinikal.

Kajian yang telah dijalankan oleh Bahagian Pendidikan Kesihatan, Kementerian
Kesihatan Malaysia pada bulan Oktober 2021 berkaitan pematuhan kepada SOP
mendapati 95 peratus responden masih patuh pada SOP norma baharu. Maijoriti
responden sangat bersetuju untuk terus mengamalkan norma baharu dan patuh pada
SOP.

Pada tahun ini sehingga 13 Disember ini, seramai 3,011 individu telah dikenakan
kompaun atas kesalahan tidak patuh kepada pemakaian pelitup muka dalam komuniti.
Manakala, 3,082 individu dikenakan kompaun kerana gagal mengamalkan penjarakan
fizikal.

Oleh itu, kedua kaedah sepatutnya dijadikan amalan dan norma baharu setiap
individu. Justeru, walaupun Malaysia telah beralih ke fasa endemik amalan ini perlu
diteruskan dengan kemunculan varian baharu COVID Omicron. Kita dapati negara seperti
United Kingdom telah menyarankan kembali agar rakyat di negara tersebut meningkatkan
amalan pemakaian pelitup muka dan penjarakan fizikal. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Lahad Datu. Soalan tambahan
pertama.
