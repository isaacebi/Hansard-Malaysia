56 DR.14.12.2021

Selain itu, Tuaran juga meminta kerajaan supaya mempertimbangkan untuk
melaksanakan devolution of power ataupun to decentralise governance involving all states
in the country. Harus disedari bahawa over centralisation of power and governance from
Putrajaya tidaklah sihat, malah merugikan rakyat di negara ini. Untuk ini, minta supaya
dimulakan dengan meminda Perlembagaan Persekutuan Jadual Kesembilan dan
memasukkan pendidikan dan kesihatan ke dalam Senarai Bersama dalam Perlembagaan
Persekutuan.

Akhir sekali, Tuan Yang di-Pertua, pindaan ini berjaya dibuat hanya dengan MoU
yang ditandatangani di antara Perdana Menteri dengan Pakatan Harapan. Walaupun MoU
ini dikecam oleh sesetengah pihak, namun hal pelaksanaan MA63 adalah di antara syarat
yang telah dipersetujui. Syukur, hari ini sebahagian daripada MoU ini dapat dilaksanakan.
Tiada MoU, tiada pindaan ini.

Saya juga mengucapkan tahniah kepada Yang Berhormat Menteri yang
membentangkan kerana telah membuat banyak engagement terutama sekali mendapat
persetujuan daripada Kerajaan Negeri Sabah, Kerajaan Negeri Sarawak tidak seperti
pindaan yang dibuat pada tahun 1976, di mana tidak ada persetujuan dengan kerajaan
negeri pun dibuat. Begitu juga dengan pindaan pada tahun 1994, Artikel 122, tidak ada
persetujuan Kerajaan Negeri Sabah dan Sarawak pun, dia buat juga. Sehinggakan hari
ini kita tertanya-tanya sama ada Artikel 122 yang telah dipinda itu valid atau tidak valid.

Jadi, tahniah kepada Yang Berhormat Menteri. Saya berharap inilah yang akan
diadakan sebagai contoh. Apabila ada pindaan, constitution amendment melibatkan
Sabah dan Sarawak, ikutlah contoh yang dibuat oleh Yang Berhormat Menteri yang ada
pada hari ini. Sekian, terima kasih. Saya mahu menyokong.

Tuan Yang di-Pertua: Terima kasih Yang Berhormat Tuaran. Yang Berhormat
Igan seterusnya.

3.26 ptg.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua
kerana memberi Igan kesempatan untuk berbahas mengenai Rang Undang-undang
Perlembagaan (Pindaan) 2021 iaitu mengenai, satu, peruntukan fasal (2) Perkara 1
Perlembagaan Persekutuan; kedua, mengenai tafsiran “the Federation” di bawah fasal (2)
Perkara 160 Perlembagaan Persekutuan; yang ketiga mengenai tafsiran baharu “Malaysia
Day” di bawah fasal (2) Perkara 160 Perlembagaan Persekutuan; dan yang keempat iaitu
mengenai peruntukan perenggan (a) fasal (6) dan fasal (7) Perkara 161A Perlembagaan
Persekutuan iaitu ras asli bagi Sarawak adalah seperti yang diperuntukkan dalam undang-
undang negeri dan seterusnya memotong fasal (7) Perkara 161A Perlembagaan
Persekutuan.

Tuan Yang di-Pertua, cadangan pindaan Perlembagaan Persekutuan ini adalah
satu cadangan yang amat dinanti-nantikan oleh seluruh rakyat di negeri Sarawak dan
Sabah. Cadangan pindaan ini, jika diluluskan, akan menjadi satu detik yang amat
bersejarah dan bermakna bukan sahaja bagi rakyat di negeri Sarawak dan Sabah tetapi
bagi seluruh rakyat di Malaysia yang sentiasa menjunjung prinsip keluhuran
Perlembagaan.

Daripada segi sejarah, pindaan 1(2) Perlembagaan Persekutuan telah dipinda
sebanyak tiga kali iaitu pada tahun 1963, 1965 dan 1976.

Tuan Yang di-Pertua, pindaan Perlembagaan Perkara 1(2) pada tahun 1976 inilah
yang telah menyebabkan rakyat Sarawak dan Sabah merasa kurang berpuas hati.
Pindaan Perlembagaan Persekutuan 1976 yang berkuasa hingga ke hari ini telah
menyebabkan Sarawak dan Sabah dianggap mengalami penurunan taraf daripada rakan
sekutu Persekutuan Tanah Melayu kepada anak atas sebab kedua-dua negeri ini telah
diletakkan sebaris dengan negeri-negeri lain di dalam Persekutuan Tanah Melayu yang
asal.

Tuan Yang di-Pertua, pada tahun 2019, cadangan pindaan kepada Perkara 1(2)
Perlembagaan Persekutuan sekali lagi dibentangkan oleh Kerajaan Pakatan Harapan.
