DR.14.12.2021 11

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan ketiga saya beri peluang Yang Berhormat Batu Gajah.

Tuan Sivakumar Varatharaju Naidu [Batu Gajah]: Terima kasih Tuan Yang di-
Pertua. Merancakkan semula pelancongan kesihatan ini adalah satu usaha yang baik
kerana ia membawa pendapatan yang agak lumayan kepada negara. Pada masa yang
sama saya juga ingin tahu, apakah usaha-usaha yang telah diambil oleh kementerian
untuk menggalakkan rakyat Malaysia untuk mendapat rawatan di negara kita sendiri.

Mereka pula tidak keluar ke negara lain untuk mendapatkan rawatan di negara
lain sebab saya berpendapat bahawa dalam pada kita mendapat pendapatan dari luar
dalam ecotourism ini, kita juga harus mengawal pengaliran keluar wang negara kita ke
negara lain. Ini kerana ecotourism ini juga di negara lain. Terima kasih Yang Berhormat
Timbalan Menteri.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri.

Dato’ Dr. Haji Noor Azmi bin Ghazali: Terima kasih Tuan Yang di-Pertua, terima
kasih Yang Berhormat Batu Gajah. Ketika ini 64 peratus rakyat Malaysia masih lagi
menggunakan fasiliti kerajaan yang ada di sini. Oleh sebab itu kita lihat hospital kita dan
klinik kita memang penuh pun sebenarnya. Rakyat Malaysia juga yang berkemampuan,
yang ada insurans seumpamanya akan pergi ke hospital-hospital swasta untuk mendapat
rawatan. Mereka yang selebihnya akan mendapat rawatan kepakaran di hospital-hospital
kerajaan.

Kita menyediakan treatment, rawatan kepakaran di kebanyakan hospital besar
ataupun melalui sistem hospital kluster di negara kita hari ini. Jadi, masih ada segelintir
yang mungkin pergi ke luar negara untuk mendapatkan rawatan-rawatan yang tidak ada,
mungkin tidak ada kepakaran yang tinggi di negara kita, itu satu. Mungkin ada segelintir
yang mempunyai kemampuan kewangan akan pergi keluar negara untuk mendapat
rawatan daripada pakar-pakar luar negara.

Akan tetapi pada ketika ini kepakaran kita di sini kita dapat buat macam-macam
dan kita mendapat perhatian daripada dunia, khususnya dari Asia Pasifik untuk datang ke
Malaysia ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan Jawab Lisan seterusnya saya ingin menjemput
Yang Berhormat Taiping.

2. Tuan Teh Kok Lim [Taiping] minta Menteri Dalam Negeri menyatakan jumlah
kes yang terlibat dengan ‘Macau Scam’ serta jumlah amaun yang terlibat untuk setiap
tahun 2016 hingga 2021.

Timbalan Menteri Dalam Negeri Il [Datuk Jonathan bin Yasin]: Terima kasih
Tuan Yang di-Pertua. Terima kasih atas soalan daripada Yang Berhormat Taiping. Tuan
Yang di-Pertua, pada tahun 2016 hingga 10 Oktober 2021 sebanyak 10,032 kes telah
disiasat oleh pihak PDRM berkaitan kes penipuan. Daripada jumlah tersebut, seramai
4,586 orang telah ditangkap dan 1,993 kes telah dituduh di mahkamah dan jumlah
kerugian dianggarkan bernilai RM554,742,831.58.

Pecahan amaun kerugian mengikut tahun adalah seperti berikut, pada tahun 2016
kerugian yang dialami berjumlah RM18,398,086, tahun 2017  berjumlah
RM45,227,002.81, tahun 2018 kerugian dialami RM139,769,462.47, pada tahun 2019
kerugian dialami RM121,895,100.39, pada tahun 2020 kerugian  dialami
RM172,710,823.64.

Sehingga Oktober 2021, kerugian yang dialami sebanyak RM56,729,356.27.
Terima kasih Tuan Yang di-Pertua.
