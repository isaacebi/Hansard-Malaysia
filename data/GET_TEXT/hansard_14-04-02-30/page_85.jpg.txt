DR.14.12.2021 75

01650

Sesungguhnya, kita semua adalah rakyat Malaysia. Sesungguhnya kita telah
membuat keputusan untuk sama-sama menubuhkan sebuah negara yang kita namakan
Malaysia. Hari ini kita akan sama-sama menyokong, memastikan pindaan ini akan
diluluskan di dalam Dewan yang mulia ini. Saya ucapkan terima kasih, setinggi-tinggi
tahniah kepada kerajaan, kepada kementerian yang bertanggungjawab, yang membawa
rang undang-undang ini ke dalam Parlimen.

Tuan Yang di-Pertua, adalah amat menjadi satu kebanggaan kepada kita menjadi
rakyat dalam negara Malaysia yang tercinta ini. Setelah pindaan ini diluluskan nanti, insya-
Allah oleh kita semua bersama-sama di Dewan yang mulia ini, maka segala perkara yang
telah dibangkitkan oleh kawan-kawan, rakan-rakan di dalam Dewan yang mulia ini dari
Sabah, Sarawak dan juga rakan-rakan kita dari Semenanjung Malaysia ini, akan dapat
nanti diberikan perhatian untuk memastikan apa jua yang kita kemukakan ini bukan sahaja
pada hari ini tetapi sebelum ini, setiap kali persidangan akan diberikan perhatian yang
sewajarnya. Apa juga keperluan-keperluan untuk di negeri Sabah dan Sarawak itu akan
mendapat perhatian yang sewajarnya dan akan diberikan penekanan dan fokus untuk
memastikan tidak timbul lagi permasalahan untuk kita mengajukan masalah-masalah
seperti ini di masa yang akan datang.

Tuan Yang di-Pertua, saya ingin mengucapkan terima kasih kepada kerajaan
kerana pada tahun 2020 telah ditubuhkan satu kementerian yang menjaga hal ehwal
negeri Sabah. Dari situ maka banyak perkara yang telah dibincangkan yang memberikan
penekanan khusus kepada keperluan negeri Sabah dan Sarawak.

Saya juga ingin mengucapkan terima kasih kerana di bawah MAFI telah pun
memberikan satu kelulusan di mana kuasa Ketua Pengarah Perikanan meluluskan permit
perikanan dalam kelas C2 dalam Akta Perikanan 1985 diturunkan kepada Pengarah
Perikanan Negeri Sabah dan Sarawak. Nampak satu kecil tetapi ia adalah penting kerana
kuasa itu telah diturunkan kepada negeri Sabah dan Sarawak.

Begitu juga saya amat berbangga dan terima kasih kerana terkini pada 7
Disember 2021 ini, satu perjanjian Commercial Collaboration Agreement telah
ditandatangani antara Kerajaan Negeri Sabah dan PETRONAS yang merupakan satu era
baharu dalam industri minyak dan juga gas di negeri Sabah. Mudah-mudahan segala yang
dilakukan ini akan menjadi satu permulaan untuk kita memastikan kemajuan
pembangunan dan keperluan rakyat di negeri Sabah dan Sarawak akan terus diberikan
perhatian dan penekanan oleh kerajaan.

Saya yakin bahawa daripada apa yang saya dengar daripada perbahasan pada
petang ini bahawa sesungguhnya kita semua di dalam Dewan yang mulia ini sebenarnya
amat prihatin akan perkara yang ditimbulkan dan disuarakan bukan sahaja oleh wakil
rakyat Ahli-ahli Parlimen di Dewan yang mulia ini tetapi juga rakyat di seluruh negara,
khususnya di negeri Sabah dan Sarawak.

Tuan Yang di-Pertua, sesungguhnya seperti yang saya sebutkan tadi hari ini
adalah hari yang amat bersejarah untuk kita semua dan saya merasa kata orang tidak
tahu apa hendak katakan tetapi amat merasa bangga bahawa sesuatu yang istimewa,
sesuatu yang penting, sesuatu yang bersejarah akan berlaku di Dewan yang mulia ini dan
ia adalah sesuatu yang menyahut aspirasi rakyat di seluruh negara.

Tidak akan timbul lagi saya harap selepas ini kawan-kawan kita di sini di
Semenanjung Malaysia ini akan mengatakan, “Kami di Malaysia”, sedangkan kita semua
adalah orang dalam Malaysia. Sabah dan Sarawak dan di Semenanjung adalah orang
Malaysia. Tidak timbul lagi perkataan “Kami di Malaysia, kamu Sabah, Sarawak”. Itulah
saya minta kepada semua. Terima kasih, saya menyokong pindaan ini.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Beaufort. Yang Berhormat, saya menjemput sekarang Yang Berhormat Sibu,
kemudian diikuti oleh Yang Berhormat Tanjong Manis, selepas itu Menteri akan menjawab
lebih kurang pukul 5.00 petang. Dipersilakan Yang Berhormat Sibu.
