DR.14.12.2021 25

Rakyat memandang kita, sebagai contoh. Kita mempunyai tanggungjawab asas untuk
memberikan satu teladan yang baik. Ketika bercakap pun gunakan, pakai pelitup muka.
Saya hendak minta pandangan daripada Yang Berhormat Timbalan Menteri. Terima
kasih.

Datuk Aaron Ago Dagang: Terima kasih Yang Berhormat. Mungkin Yang
Berhormat tidak berada dalam Dewan ini apabila sesiapa yang bercakap daripada Tuan
Yang di-Pertua untuk membuka mask supaya percakapan kita lebih jelas. Jadi selepas ini
saya akan pakai pelitup muka. Terima kasih.

Tuan Cha Kee Chin [Rasah]: Ya, saya tahu tetapi cuma keselamatan. Ini isu
keselamatan, Yang Berhormat Timbalan Menteri.

Timbalan Menteri Kesihatan | [Dato’ Dr. Haji Noor Azmi bin Ghazali]: Jarang
duduk dalam Dewan kah ini?

Timbalan Yang di-Pertua [Dato’ Mohd Rashid Hasnon]: Baik. Petua kita
sesiapa yang bercakap boleh tetapi yang bersebelahan kena tutup.

Seterusnya, jawab lisan — saya jemput Yang Berhormat Kapar.

10. Dato’ Abdullah Sani bin Abdul Hamid [Kapar] minta Menteri Perpaduan
Negara menyatakan komitmen kerajaan dalam menjamin perpaduan rakyat di antara
kaum di sebalik serangan perkauman yang bersifat politik dan sebagainya.

Timbalan Menteri Perpaduan Negara [Tuan Wan Ahmad Fayhsal bin Wan
Ahmad Kamal]: Terima kasih Yang Berhormat Kapar. Terima kasih Tuan Yang di-Pertua.

Sebagai komitmen kerajaan dalam mengekalkan keharmonian dan perpaduan
antara kaum, Kementerian Perpaduan Negara telah menghasilkan Pelan Tindakan
Perpaduan Negara 2021-2030 merupakan pelan induk dengan izin, master plan yang
menggariskan program-program di bawah agenda perpaduan yang melibatkan pelbagai
agensi sama ada yang berperanan sebagai peneraju atau pelaksana kepada program-
program tersebut.

Pelan Tindakan Perpaduan Negara ini mempunyai tiga matlamat:-

(i) menyediakan kerangka rujukan bagi melaksanakan program
dan aktiviti berteraskan usaha ke arah memperkukuhkan
perpaduan dalam kalangan rakyat berbilang etnik;

(ii) menjadikan pelan tindakan sebagai ukuran kejayaan Dasar
Perpaduan Negara yang mahu penghayatan perpaduan suatu
kebiasaan digerakkan secara konsisten; dan,

(iii) memperkasa cita-cita Rukun Negara sebagai pasak kepada
Pelan Tindakan Perpaduan Negara sesuai dengan usaha
mencipta sebuah masyarakat yang harmoni dan sejahtera.

Pelan tindakan ini dibangunkan dengan lima teras:-

(i) membentuk masyarakat yang menghargai dan mengamalkan
perpaduan;

(ii) memelihara sistem demokrasi Raja Berperlembagaan;

(iii) memperkasa sosioekonomi yang adil dan saksama;

(iv) menjamin keterbukaan dan toleransi terhadap perbezaan
agama dan tradisi kebudayaan; dan,

(v) membina masyarakat progresif melalui sains, teknologi dan inovasi.

Semua program ini disusun di bawah pelan induk, melibatkan kerjasama kesemua
kementerian dan 34 buah agensi kerajaan sebagai peneraju ataupun agensi pelaksana.
