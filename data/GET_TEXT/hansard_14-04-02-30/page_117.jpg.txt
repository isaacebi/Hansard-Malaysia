DR.14.12.2021 107

Timbalan Yang di-Pertua [Dato' Mohd Rashid Hasnon]: Yang Berhormat
Jelutong...

Tuan Wong Hon Wai [Bukit Bendera]: Bukit Bendera juga, ada?

Timbalan Yang di-Pertua [Dato' Mohd Rashid Hasnon]: ...Ada di bawah ini.
Nanti kita— selepas yang ke-12.

Datuk Seri Haji Ahmad bin Haji Maslan [Pontian]: Terima kasih. Tuan Yang di-
Pertua, pertama saya ingin memberikan sokongan kepada empat perkara mengenai
potongan perseorangan.

Pertama, disebut dalam rang undang-undang ini bahawa potongan perseorangan
kepada cukai pendapatan boleh dibuat jika mereka berbelanja untuk memeriksa
perubatan penuh dan perbelanjaan bagi ujian pengesanan penyakit COVID-19
termasuklah ujian pengesanan sendiri COVID-19 yang dibelanjakan oleh seseorang
individu untuk dirinya sendiri, suami, isterinya atau anaknya.

Saya kira ini baik kepada rakyat kerana sebagai contoh, kita membayar sejumlah
yang tertentu untuk membuat pemeriksaan sebelum ini. Sebelum ada test kit yang murah,
kita pergi ke hospital-hospital untuk memenuhi keperluan-keperluan tertentu. Ada yang
bayar RM200, ada yang bayar RM300. Jadi, potongan-potongan itu dengan disertakan
resit-resitnya ia adalah satu perkara yang cukup baik menunjukkan keprihatinan kerajaan
kepada rakyat. Itu yang pertama yang disebut di sini.

Kemudian juga disebut bahawa pelepasan berhubung dengan bayaran fi asuhan
kanak-kanak pada taman asuhan kanak-kanak yang berdaftar dan juga tadika yang
berdaftar dengan Akta Pendidikan. Ini juga bagus untuk memberi galakan kepada ibu-
bapa untuk meletakkan anak-anak di tempat-tempat taman asuhan yang berdaftar. Jika
mereka meletakkan anak-anak mereka di situ untuk dijaga dengan baik, maka ada
pelepasan cukai. Ini satu lagi perkara yang baik.

Satu lagi perkara baik yang saya lihat di sini ialah daripada segi pelepasan cukai
untuk bercuti. Ini kita hendak bercuti ini ya. Saya hendak bercuti tidak jauhlah, pergi Janda
Baik sahaja pun. Akan tetapi di sini bahawa ada potongan perseorangan untuk bayaran
penginapan di premis yang...

Dr. Ong Kian Ming [Bangi]: Kenapa tidak mempromosi Pontian ya Yang
Berhormat?

Datuk Seri Haji Anmad bin Haji Maslan [Pontian]: Ya?
Dr. Ong Kian Ming [Bangi]: Cuti di Pontian pun boleh kan?

Datuk Seri Haji Ahmad bin Haji Maslan [Pontian]: Itu lainlah. Ini kalau kita pergi
ke tempat lain, di premis yang berdaftar dengan Pesuruhjaya Pelancongan di bawah Akta
Industri Pelancongan dan juga ke tempat tarikan pelancong. Pontian pun ada tempat
tarikan pelancong. Kemudian, kita nyatakan bahawa di situ ada potongan perseorangan
cukai pendapatan. Ini satu lagi perkara yang baik, yang ada dalam rang undang-undang
ini.

Seterusnya satu lagi yang baik, apa dia? Sebelum ini kita telah menguar-uarkan
agar dibuat caruman secara sukarela kepada orang yang bekerja sendiri untuk potong
KWSP. Lama sudah kita uar-uarkan tentang perkara ini. Akan tetapi, dengan adanya
potongan yang dibenarkan kepada mereka yang membuat caruman secara sukarela
untuk KWSP terutama yang bekerja sendiri, ini adalah satu perkara yang baik untuk
menggalakkan caruman KWSP.

Saya hendak tanya kepada Yang Berhormat Timbalan Menteri, ini yang
berhubung tentang cukai RM100 juta, syarikat melebihi— yang dikenakan cukai melebihi
RM100 juta. Saya hendak tanya, berapa banyak syarikat di Malaysia yang mempunyai
pendapatan boleh dikenakan cukai melebihi RM100 juta? Saya hendak tanya bahawa,
apakah senarai syarikat itu? Saya hendak tahu, berapa jumlah syarikat sahaja?
Berapakah jumlah agaknya yang dikutip daripada peruntukan bagi dua kadar cukai baharu
