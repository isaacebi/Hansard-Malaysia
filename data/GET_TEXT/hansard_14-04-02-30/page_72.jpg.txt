62 DR.14.12.2021

pindaan ini. Saya tidak akan mengulangi kesilapan untuk meletakkan kepentingan politik
melebihi kepentingan Sarawak dan negara yang lebih luas. Dengan itu, saya mohon
menyokong. Terima kasih.

Tuan Yang di-Pertua: Terima kasih Yang Berhormat Bandar Kuching. Saya
jemput Yang Berhormat Tumpat. Silakan.

3.51 ptg.

Dato’ Haji Che Abdullah bin Mat Nawi [Tumpat]: Assalamualaikum
warahmatullahi wabarakatuh. Bismillahi Rahmani Rahim. [Membaca selawat] Tuan Yang
di-Pertua, terima kasih di atas peluang yang diberikan kepada saya untuk mengambil
bahagian dalam perbahasan Rang Undang-undang Perlembagaan (Pindaan) 2021 pada
petang yang berbahagia ini.

Kiranya saya wakil tunggal daripada PAS yang mengambil bahagian. Dengan
penuh kasih sayang kepada seluruh rakyat Malaysia, baik dari Sabah dan Sarawak
mahupun dari Persekutuan Tanah Melayu serta perasaan tanggungjawab terhadap rakyat
kita pada hari ini dan juga pada masa depan yang berbilang kaum dan berbagai-bagai
agama ini, saya mengambil bahagian dalam perbahasan ini.

Selaku pembuat dasar, kita diamanahkan oleh Allah SWT untuk membuat satu
keputusan yang besar untuk masa depan negara kita, masa depan Sabah, masa depan
Sarawak dan masa depan Persekutuan Tanah Melayu juga sebenarnya dan secara
langsung atau tidak langsung masa depan negara kita yang bernama Malaysia ini.

Pindaan ini perlu dibuat demi pengukuhan kedudukan semua wilayah ini ke dalam
Malaysia dan bukan sebaliknya dan patut disokong oleh semua pihak. Saya ulangi,
pindaan in perlu dibuat demi pengukuhan kedudukan semua wilayah ini ke dalam
Malaysia dan bukan sebaliknya. Saya sebut satu keputusan yang cukup besar kerana
yang hendak kita pinda ini ialah Perkara 1 dalam Perlembagaan Persekutuan daripada
183 perkara kesemuanya.

Tuan Yang di-Pertua, pada tahun 2019 yang lalu kita telah pun membahaskan
mengenai pindaan Perkara 1(2) Perlembagaan Persekutuan ini dan saya berpandangan
banyak aspek telah mengalami perubahan dalam pindaan kali ini. Tuan Yang di-Pertua,
pindaan kepada Perkara 1(2) ini dengan memasukkan frasa negeri-negeri Persekutuan
yang merujuk kepada Negeri-negeri Tanah Melayu yang berada di bahagian
Semenanjung serta mengkhususkan Negeri-negeri Borneo iaitu Sabah dan Sarawak.
Pada hemat saya, pindaan ini lebih menjustifikasikan prinsip berdiri sama tinggi, duduk
sama rendah seperti yang pernah dijelaskan pada pindaan tahun 2019 yang lalu.

Perkara 160, Perlembagaan Persekutuan pula dipinda dengan memasukkan
tafsiran terhadap frasa Persekutuan yang merujuk kepada Perjanjian Persekutuan Tanah
Melayu 1957. Selanjutnya menurut perjanjian yang dimuktamadkan pada 9 Julai 1963
antara United Kingdom of Great Britain and Northern Ireland, Persekutuan Tanah Melayu,
Borneo Utara, Sarawak dan Singapura. Persekutuan yang dikenali sebagai Malaysia
dengan koloni Borneo Utara dan Sarawak dan negeri Singapura bersekutu dengan
negeri-negeri sedia ada dalam Persekutuan Tanah Melayu sebagai negeri Sabah,
Sarawak dan Singapura mengikut Surat Cara Perlembagaan yang dilampirkan padanya.
Akan tetapi di bawah dan menurut perjanjian berhubung dengan pemisahan Singapura
daripada Malaysia sebagai sebuah negara yang merdeka dan berdaulat bertarikh 7 Ogos
tahun 1965, Singapura telah tidak lagi menjadi sebuah negeri dalam Malaysia.

Saya berpandangan pindaan-pindaan ini sangat signifikan, pertama kerana ia
selaras dengan pengamalan sistem federalisme yang diamalkan di Malaysia. Setiap
institusi dan entiti di peringkat Persekutuan dan negeri ada bidang kuasa masing-masing
berdasarkan kepada peruntukan yang ditetapbkan dalam Perlembagaan Persekutuan.
Kuasa Parlimen disenaraikan dalam senarai Persekutuan, dalam Jadual Kesembilan.
Kuasa Dewan Undangan Negeri di bawah kerajaan negeri pula terdapat dalam senarai
negeri.
