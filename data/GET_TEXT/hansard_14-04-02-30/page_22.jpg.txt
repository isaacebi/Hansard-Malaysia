12 DR.14.12.2021

01050

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan pertama. Sila, Yang Berhormat Taiping.

Tuan Teh Kok Lim [Taiping]: Terima kasih Tuan Yang di-Pertua dan Yang
Berhormat Timbalan Menteri yang menjawab soalan saya. Memandangkan masalah ini
sudah teruk mengancam kesejahteraan ramai di antara rakyat yang terperangkap
khasnya mereka dari golongan warga emas dan pihak berkuasa masih gagal
menanganinya selama ini, mohon Yang Berhormat Timbalan Menteri menjelaskan apakah
rancangan kerajaan demi menghapuskan ancaman Macau Scam yang telah lama
merompak secara online ini. Terima kasih.

Datuk Jonathan bin Yasin: Soalan tambahan tersebut, Tuan Yang di-Pertua,
daripada Yang Berhormat yang bertanya sememangnya pihak PDRM terus menjalankan
ceramah, taklimat dan sesi dialog kepada kakitangan kerajaan, syarikat swasta dan NGO-
NGO secara berkala. Sesi ini melibatkan juga secara atas talian melalui media sosial,
televisyen dan radio.

Pihak PDRM juga bekerjasama dengan SKMM untuk menurunkan iklan-iklan
haram berkaitan penipuan atas talian ini. Malah PDRM juga mewujudkan akaun Facebook
Cyber Crime Alert Royal Malaysia Police untuk memberikan pendedahan kepada
masyarakat mengenai skim pelaburan tidak wujud ini.

Satu portal juga telah dibangunkan oleh PDRM bagi memudahkan orang awam
untuk membuat semakan nombor telefon sindiket atau akaun-akaun bank yang digunakan
oleh sindiket dalam urusan penipuan. PDRM juga mewujudkan CC/D Scam Response
Centre di talian 03-26101559 atau 03-26101599 di mana orang ramai boleh membuat
panggilan untuk mendapatkan maklumat dan menyemak kesahihan panggilan bagi
sebarang transaksi yang meragukan.

Pihak kerajaan juga mengambil tindakan di bawah Akta Pencegahan
Pengubahan Wang Haram, Pencegahan Pembiayaan Keganasan dan Hasil daripada
Aktiviti Haram 2001 bagi tujuan pembekuan dan pelucuthakan wang dari akaun sindiket
juga diambil oleh pihak PDRM. Bagi mana-mana suspek yang tidak cukup keterangan
untuk dituduh di mahkamah, mereka akan dikenakan tindakan di bawah undang-undang
pencegahan seperti Akta Pencegahan Jenayah 1999. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua. Saya menjemput Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua dan terima kasih Yang Berhormat Timbalan Menteri atas jawapan serta tahniah
kerajaan atas tindakan-tindakan yang telah diambil itu. Secara spesifiknya, saya ingin
mengetahui perkembangan terkini siasatan terhadap ahli perniagaan Datuk Seri Nicky
Liow Soon Hee selepas disenaraikan dalam notis merah Interpol termasuklah 34 orang
pegawai penguat kuasa yang dikatakan terlibat dalam Macau Scam ini. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri.

Datuk Jonathan bin Yasin: Terima kasih. Tuan Yang di-Pertua, oleh kerana
soalan itu agak spesifik, maka izinkan pihak kami memberikan jawapan secara bertulis
kepada Yang Berhormat yang bertanya.

Tuan Steven Choong Shiau Yoon [Tebrau]: Boleh benarkan satu lagi soalan
tambahan dari Tebrau?

Tuan Cha Kee Chin [Rasah]: Tuan Yang di-Pertua, minta satu lagi soalan
tambahan.

Timbalan Yang di-Pertua [Dato’ Mohd Rashid Hasnon]: Saya benarkan soalan
tambahan yang ketiga kepada Yang Berhormat dari blok sini... [Merujuk pada blok
pembangkang] Yang Berhormat Rasah.
