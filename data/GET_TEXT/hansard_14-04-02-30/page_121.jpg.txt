DR.14.12.2021 111

01920

Saya ingin minta Menteri melihat perkara ini dan melakukan apa yang adil dan
saksama kepada pembayar cukai. Itu sahaja dari Tebrau. Terima kasih.

Timbalan Yang di-Pertua [Dato’ Mohd Rashid Hasnon]: Sekarang, saya
jemput Yang Berhormat Bangi.

7.20 mim.

Dr. Ong Kian Ming [Bangi]: Terima kasih Tuan Yang di-Pertua. Saya memberi
fokus kepada pindaan Akta Cukai Pendapatan 1967 ataupun Akta 53 dengan merujuk
kepada dua prinsip percukaian iaitu keadilan percukaian dan juga keberkesanan
percukaian.

Daripada segi keadilan percukaian, kalau pendapatan telah dikenakan cukai di
tempat di mana pendapatan itu dijana, ia memang tidak adil jikalau pendapatan yang
sama dikenakan cukai di tempat yang lain di mana pendapatan itu tidak dijana. Daripada
segi keberkesanan percukaian, kalau matlamat cukai adalah untuk menjana lebih hasil
percukaian untuk kerajaan dan juga menjana pertumbuhan ekonomi tetapi matlamat ini
terjejas akibat daripada polisi percukaian yang tidak berkesan, maka saya rasa cukai ini
perlu dikaji semula.

Jadi, saya merujuk kepada apa yang telah dibangkitkan oleh saudara saya Yang
Berhormat Subang tadi iaitu tax exemption on foreign-sourced income ataupun
pengecualian cukai ke atas pendapatan sumber asing yang akan ditarik balik di bawah
pindaan ini. Saya hendak tanya, apakah kesan kepada percukaian daripada segi keadilan
dan juga keberkesanan yang saya telah bangkitkan tadi? Saya hendak memberi beberapa
contoh untuk minta Yang Berhormat Timbalan Menteri memberi penjelasan yang
selanjutnya.

Satu, pendapatan dijana misalnya di Indonesia oleh sebuah syarikat Malaysia
dengan operasi di Indonesia. Pendapatan ini dikenakan cukai di Indonesia. Jadi, adakah
keuntungan atau pendapatan ini apabila dibawa balik ke Malaysia di hujung tahun 2022
ini akan dikenakan cukai di bawah akta ini? Itu soalan pertama.

Soalan kedua ialah GLIC ataupun government-linked investment company seperti
PNB, EPF dan Khazanah mempunyai banyak pelaburan di luar negara dalam segi bon,
saham, hartanah dan sebagainya. Jikalau GLIC seperti ini membawa balik pendapatan
ataupun keuntungan dari luar negara, adakah pendapatan ini akan dikenakan cukai
pendapatan pada tahun 2022 akibat daripada pindaan ini? Ini kerana ini ada kesan negatif
kepada pemegang saham EPF, pemegang saham PNB ataupun pencarum EPF atau
KWSP.

Soalan yang ketiga ialah rakyat Malaysia yang bekerja di luar negara ada
simpanan persaraan mereka seperti misalnya simpanan CPF di negara Singapura.
Selepas mereka bersara jikalau mereka hendak membawa balik wang simpanan
persaraan mereka dari Singapura ke Malaysia, adakah simpanan ini akan dikenakan cukai
di bawah pindaan ini? Untuk makluman Dewan yang mulia ini, untuk simpanan KWSP,
kalau dikeluarkan di Malaysia, memang tidak akan dikenakan cukai.

Keempat, individu ataupun syarikat Malaysia yang ada pelaburan di luar negara,
misalnya di Amerika Syarikat dan selepas itu mereka menjual aset dengan keuntungan.
Adakah keuntungan ini apabila dibawa balik ke Malaysia akan dikenakan cukai pada tahun
2022? Adakah ini akan memberi disincentive, dengan izin, kepada individu atau syarikat
ini untuk tidak bawa balik dana dan terus melabur keuntungan mereka di luar negara?

Kelima, Kementerian Kewangan telah menyediakan matching fund, dengan izin,
di bawah Penjana Kapital kepada syarikat private equity (PE) di Malaysia. Ada sebahagian
daripada PE fund ini melakukan fundraising exercise di luar negara. Jikalau dana yang
dilaburkan dalam PE fund yang berasal dari luar negara dibawa masuk ke Malaysia,
adakah dana ini akan dikira sebagai pendapatan dan dikenakan cukai pendapatan pada
tahun 2022 di bawah pindaan ini?
