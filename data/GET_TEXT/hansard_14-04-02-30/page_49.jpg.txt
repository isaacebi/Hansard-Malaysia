DR.14.12.2021 39

Kedudukan Wilayah Semenanjung Tanah Melayu, Sabah dan Sarawak dan juga tentang
memperkukuh kuasa yang dijanjikan pada tahun 1963 dengan beberapa pindaan selepas
itu tahun 1966 dan tahun 1967.

Namun untuk memulakan, saya rasa elok kita beri penghargaan kepada
pengasas negara kita, Malaysia kerana saya tidak mahu generasi kini lupa bahawa
penubuhan Malaysia ini, negeri bertuah ini adalah dengan usaha gigih pemimpin-
pemimpin Semenanjung Tanah Melayu, Sabah dan Sarawak walaupun pada peringkat
awalnya Singapura.

01240

Maka harus Parlimen menggunakan majlis ini mengadakan penghargaan tokoh-
tokoh besar negara kita, Almarhum Tunku Abdul Rahman, Tun Abdul Razak, Tun Tan
Siew Sin, Tun Sambanthan, Ong Yoke Lin dan S.A. Lim. Untuk Sabah masa itu dikatakan
for North Borneo, Tun Datu Mustapha bin Datu Harun, Datuk Donald Stephens, Khoo Siak
Chiew dan G. S. Sundang, di antara lain. Manakala untuk Sarawak, Tan Sri Temenggung
Jugah, Abang Haji Mustapha, Ling Beng Siew dan Abang Haji Openg.

Saya memilih untuk menyebut kerana sejarah tidak boleh memadamkan peranan
besar mereka. Apakah semangat yang ditekankan oleh mereka? Ini diungkapkan dalam
bahasa Tunku Abdul Rahman tentang penyertaan negeri-negeri Melayu, Sabah dan
Sarawak, “to ensure that our Malaysia is truly worthy of the aims and hopes we have
shared, the trials and stress we have endured in working together to achieve our common
destiny.”

Kita tidak boleh melupakan bahawa kerana beberapa kelemahan di semua pihak
menyebabkan perjanjian ini yang telah termateri 58 tahun yang lalu, hanya dimaknai dan
diterjemahkan dalam pelaksanaannya sekarang. Kita generasi ini dan pimpinan sekarang
harus mohon maaf dan menerima kenyataan dan kelemahan kita dalam memaknai dan
melaksanakan janji yang disepakati oleh pemimpin-pemimpin besar, negarawan kita dari
Semenanjung Tanah Melayu, Sabah dan Sarawak.

Ini bagi saya lebih pentung daripada melihat pencerakinan peruntukan khusus
yang telah kita persetujui iaitu matlamat kita untuk menegakkan negara demokratik dan
adil. Bukan sekadar menjamin kuasa bagi negeri-negeri Tanah Melayu, Sabah dan
Sarawak. Ini telah kita selesaikan. Akan tetapi menjamin bahawa matlamat kita
memelihara kepentingan rakyat itu berbeza dengan memelihara kepentingan negeri,
memelihara kepentingan penguasa negeri dan elit politik negeri dengan kepentingan
rakyat. Oleh sebab itu, kita hendak pastikan perjanjian ini dapat dilaksanakan
sepenuhnya.

Saya beri contoh kecil yang kita bahaskan beberapa hari yang lalu soal
pelaksanaannya, sekolah-sekolah daif, tidak mungkin kita teruskan negara kesatuan dan
semangat ideal merdeka Malaysia ini sekiranya sekolah-sekolah daif itu tersebar luas
melimpah di Sabah dan Sarawak walaupun ada di Semenanjung Malaysia, ya. Apakah
tidak boleh dengan semangat Perjanjian Malaysia, pelaksanaan ini kita pastikan bukan
memberikan anugerah kepada syarikat-syarikat ataupun orang-orang kaya tanah dan
balak, itu bukan pertimbangan kita tetapi menjamin hal-hal yang basic. Asas api dan air,
baik orang Kadazan, Bidayuh, Melanau, Iban atau orang Punan. Sekolah-sekolah daif ini
saya sebut umpamaannya 85.6 peratus Sabah dan Sarawak. Sepatutnya ada dengan
semangat pelaksanaan perjanjian ini, kita pastikan pelaksanaan itu diteruskan sekarang.

Tuan Ma’mun bin Sulaiman [Kalabakan]: Sikit, Yang Berhormat Port Dickson.

Dato’ Seri Anwar bin Ibrahim [Port Dickson]: Ini yang saya sebut. Masa tidak
mengizinkan. Jadi saya tidak akan memberikan celahan kerana masa sangat terbatas,
ramai yang akan hendak berucap. Jadi, sebab itu bagi kami bila memilih untuk menyokong
dan meletakkan syarat dalam memorandum persefahaman ini bukan sahaja technicalities
of the law, tetapi the spirit of the constitution dan semangat merdeka yang diluahkan dan
dilontarkan oleh pemimpin negara pada ketika itu adalah memaknai kemerdekaan.

Kemerdekaan ini memberi harga yang besar berbeza dengan kemerdekaan
Persekutuan Tanah Melayu 31 Ogos 1957, perjuangan besar tetapi tidak menghasilkan
