36 DR.14.12.2021

Dato’ Sri Azalina Othman Said [Pengerang]: Ahli-ahli Yang Berhormat,
masalah di hadapan Majlis ialah rang undang-undang bernama suatu akta untuk meminda
Perlembagaan Persekutuan dibacakan kali yang kedua sekarang dan terbuka untuk
dibahas.

Saya akan sebut nama-nama pembahas — ketua pembangkang lapan minit, ahli-
ahli biasa lima minit. Yang Berhormat Keningau, Yang Berhormat Stampin, Yang
Berhormat Batang Lupar, Yang Berhormat Semporna, Yang Berhormat Kota Samarahan,
Yang Berhormat Putatan, Yang Berhormat Kinabatangan, Yang Berhormat Kota Raja,
Yang Berhormat Sibuti, Yang Berhormat Tuaran, Yang Berhormat Igan, Yang Berhormat
Kota Belud, Yang Berhormat Hulu Rajang, Yang Berhormat Bandar Kuching, Yang
Berhormat Tumpat, Yang Berhormat Pasir Gudang, Yang Berhormat Padang Rengas,
Yang Berhormat Kota Kinabalu, Yang Berhormat Pontian, Yang Berhormat Sepanggar,
Yang Berhormat Betong, Yang Berhormat Hang Tuah Jaya, Yang Berhormat Baram, Yang
Berhormat Pulai, Yang Berhormat Beaufort, Yang Berhormat Sibu, Yang Berhormat
Tanjong Manis dan Yang Berhormat Kulim Bandar Baharu. Sekarang saya menjemput
Yang Berhormat Keningau lapan minit. Diikuti dengan Yang Berhormat Stampin. Silakan.

12.25 tgh.

Datuk Dr. Jeffrey Kitingan [Keningau]: Terima kasih Tuan Yang di-Pertua
kerana memberi saya peluang sebagai pembahas pertama dalam perbahasan pemindaan
Perlembagaan yang berkaitan dengan Artikel 1(2) dan juga Artikel 160(2) Perlembagaan
Malaysia mengenai anggota penubuhan Malaysia dan tafsiran Persekutuan.

Tuan Yang di-Pertua , kita perlu faham latar belakang penubuhan Malaysia
sebelum membuat keputusan apa pindaan yang betul dan mengambil kira status dan taraf
Sabah dan Sarawak dengan Malaya. Saya ingin menyatakan bahawa cadangan pindaan
Rang Undang-undang 11/2021 ini pindaan Perlembagaan adalah sangat penting dan
membawa impak dan kesan jangka panjang khasnya kepada Sabah dan Sarawak.

Oleh yang demikian, kita harus memberikan perhatian yang mencukupi supaya
apa-apa juga kesan yang buruk dapat dielakkan supaya pindaan yang dicadangkan ini
tidak membawa padah dan ketidakpuasan hati.

Apa pun saya ingin memperingatkan supaya tidak hilang fokus bahawa matlamat
kita adalah untuk mengembalikan taraf Sabah dan Sarawak sebagai rakan kongsi dalam
Persekutuan Malaysia dan bukan setaraf dengan negeri-negeri di Semenanjung.

Tuan Yang di-Pertua, cadangan penggabungan Persekutuan Malaya dengan
Singapura dan wilayah-wilayah di Borneo ini termasuk juga Brunei pertama kalinya
dibangkitkan oleh Perdana Menteri Malaya pada masa itu Tunku Abdul Rahman pada 27
Mei 1961. Kenyataan penggabungan tersebut telah dilafazkan semasa perjumpaan
dengan wartawan-wartawan Komanwel di Singapura.

Cadangan Malaysia atau The Malaysia Proposal telah bermula secara rasminya
dalam perbincangan Anglo-Malayan pada tahun 1961, Anglo-Malayan Talks yang
diadakan di London pada 20 November sehingga 22 November 1961 di antara Perdana
Menteri Britain dan Perdana Menteri Malaysia bersama dengan Menteri-menteri mereka.
Pada penghujung perbincangan tersebut, kenyataan bersama atau joint statement telah
dikeluarkan di mana dinyatakan persetujuan untuk mewujudkan Persekutuan Malaysia
merangkumi Persekutuan Malaya, Singapura, Borneo Utara, Sarawak dan Brunei.

Persetujuan ini untuk mewujudkan, to create Persekutuan Malaysia dan
diisytiharkan dalam Parlimen juga, Parlimen British oleh Secretary of State of
Commonwealth Relations iaitu Mr. Duncan Sandys semasa menjawab soalan nombor 84
di Parlimen British. Dalam menjawab soalan itu, Secretary of State Commonwealth telah
mengatakan dengan izin, “With permission, | will now answer question no. 84. As a result
of discussion last week with the Prime Minister of Malaya and other Malayan Ministers, we
agreed that the creation of a Federation of Malaysia, embracing Malaya, Singapore, North
Borneo, Sarawak and Brunei, was a desirable aim in the interests of the people
concerned”.
