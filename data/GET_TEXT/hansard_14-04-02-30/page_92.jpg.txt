82 DR.14.12.2021

dan sebagainya. Ini adalah tugas dan tanggungjawab tiap-tiap negeri apabila
dimaklumkan perkara ini ada hubung kait dengan pindaan Perlembagaan yang kena-
mengena dengan Sabah dan Sarawak. Atas budi bicara merekalah mengambil tindakan
yang sewajarnya di bawah Perlembagaan. Jadi...

Datuk Mohd Azis bin Jamman [Sepanggar]: Tuan Yang di-Pertua, minta...

Dr. Kelvin Yii Lee Wuen [Bandar Kuching]: Boleh minta penjelasan? Bandar
Kuching.

Datuk Mohd Azis bin Jamman [Sepanggar]: Yang Berhormat Menteri,
berkaitan dengan apa Yang Berhormat Menteri sebut tadi. Boleh ya? Okey, terima kasih
Yang Berhormat Menteri.

Dr. Kelvin Yii Lee Wuen [Bandar Kuching]: Selepas Yang Berhormat
Sepanggar, Bandar Kuching ya.

Timbalan Yang di-Pertua [Dato’ Mohd Rashid Hasnon]: Selepas Yang
Berhormat Sepanggar. Baik, sila Yang Berhormat Sepanggar dulu.

Datuk Mohd Azis bin Jamman [Sepanggar]: Okey, berhubung kait dengan apa
Yang Berhormat Menteri sebutkan tadi, ia mengatakan bahawa hanya perlu kelulusan
daripada kerajaan negeri. Akan tetapi, saya ingat saya masih rujuk kembali kepada
dahulu sewaktu kita bawa pindaan rang undang-undang ini, di antara perkara...

Dato’ Sri Dr. Haji Wan Junaidi bin Tuanku Jaafar: Saya jawab itu, Yang
Berhormat. Saya dengar you punya tadi itu, Yang Berhormat.

Datuk Mohd Azis bin Jamman [Sepanggar]: No, no, no. Saya kasi habis dulu,
Yang Berhormat Menteri. Saya belum habis soalan. Soalan saya, di antara penolakan
yang disebut, ada Ahli-ahli Parlimen daripada rakan kita GPS sendiri mengatakan bahawa
kenapa tidak dibawa ke Dewan Undangan Negeri dahulu. Itu sewaktu GPS pada ketika
itu menolak rang undang-undang itu dengan tidak mengundi, abstain sebab kononnya
tidak dibawa ke Dewan Undangan Negeri. Hari ini Yang Berhormat Menteri sebut bahawa
tidak perlu ke Dewan Undangan Negeri, hanya perlu Kabinet. Jadi, saya minta penjelasan
daripada Yang Berhormat Menteri, kenapa ada inconsistency di sana? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sepanggar.

Dr. Kelvin Yii Lee Wuen [Bandar Kuching]: Saya cuma hendak tanya satu
soalan.

Dato’ Sri Dr. Haji Wan Junaidi bin Tuanku Jaafar: Yang Berhormat, biar saya
beri penjelasan sebenar. Saya berbincang dengan Menteri Kanan sekarang, Yang
Berhormat Petrajaya, penolakan kita bukan berlandaskan libat urus dengan kerajaan
negeri pada ketika itu. Bantahan kita ialah supaya pindaan itu juga meminda Artikel 160.
Akan tetapi, masalah pada ketika itu apabila blue paper dibentangkan di atas Dewan ini,
kita ada hanya 10 hari sahaja kepada bacaan kali kedua. Jadi, kita tidak berupaya untuk
membentangkan pindaan kita sendiri yang memerlukan 14 hari notis.

Jadi, bantahan Sarawak secara rasminya sebagaimana dibincangkan saya
dengan Yang Berhormat Petrajaya ketika itu ialah sebabnya pindaan kepada Artikel 1(2)
tidak mendatangkan makna yang besar kepada kita, hanya adalah, satu, untuk
mengembalikan kepada sistem yang telah kita laksanakan atau arrangement yang kita
buat pada tahun 1963. Jadi, apa yang penting kepada orang Sarawak pada ketika itu
untuk membawa supaya Malaysia Agreement itu dimasukkan dalam Perlembagaan.
Itulah pindaan kepada Artikel 160(2) itu sangat penting bagi kita.

Selepas itu, kita tidak boleh meminda, kita minta supaya “Pursuant to Malaysia
Agreement” itu dimasukkan dalam artikel pindaan itu sendiri tetapi telah juga ditolak.

Jadi maknanya, usaha kita untuk membawa Malaysia Agreement itu ke dalam
Perlembagaan tidak berjaya. Itulah sebabnya kita tidak— bukan tidak menyokong. Itulah
sebabnya kita berkecuali, Yang Berhormat.
