106 DR.14.12.2021

Fasal 60(a) dan 60(b) bertujuan untuk meminda seksyen 2 Akta 327 yang
menjelaskan takrif “syarikat penyelidikan dan kemajuan” dan “syarikat penyelidikan dan
kemajuan kontrak” bagi satu syarikat bertaraf penyelidikan dan kemajuan di bawah
seksyen baharu 4H Akta 327.

Fasal 62 pula bertujuan untuk memasukkan seksyen baharu 4G, sehingga 4L ke
dalam Akta 327 yang bertujuan untuk mewujudkan peruntukan bagi permohonan
kelulusan, pemberian taraf, ketidakpatuhan, penarikan balik, penyerahan balik serta
pelanjutan tempoh kepada syarikat bertaraf penyelidikan dan kemajuan.

Fasal 63 bertujuan untuk mengadakan peruntukan kecualian dan peralihan.
Tarikh kuat kuasa bagi fasal 62 dan fasal 63 adalah pada 1 Januari 2022.

Tuan Yang di-Pertua Bab VIII, pindaan kepada Akta Kewangan 2012. Bab VIII
yang terdiri daripada dua fasal iaitu fasal 64 dan fasal 65 bertujuan untuk meminda Akta
Kewangan 2012 seperti berikut.

Fasal 64 bertujuan menyatakan tarikh kuat kuasa bagi pindaan yang dibuat dalam
bab ini.

Fasal 65 bertujuan menggantikan subseksyen 3(4) untuk melanjutkan tempoh
pelepasan cukai bagi bayaran premium anuiti tertunda sehingga tahun taksiran 2022
sehingga tahun taksiran 2025.

Bab IX, pindaan kepada Akta Kewangan 2018.

Tuan Yang di-Pertua, Bab IX yang terdiri daripada dua fasal iaitu fasal 66 dan
fasal 67 bertujuan untuk meminda Akta Kewangan 2018 seperti berikut.

#1900

Fasal 66 bertujuan menyatakan tarikh kuat kuasa bagi pindaan yang dibuat dalam
bab ini.

Fasal 67 bertujuan untuk meminda seksyen 11 Akta 812 untuk melanjutkan
tempoh potongan dari tahun taksiran 2025 kepada tahun taksiran 2028 bagi apa-apa
amaun yang ditentukan di bawah perenggan 43(3)(b) Akta 53 untuk dipotong di bawah
subseksyen 43(2) Akta 53 dan apa-apa amaun sedemikian yang tidak dapat dipotong
sepenuhnya berdasarkan subseksyen 43(2) Akta 53 selepas tahun taksiran 2028 tidak
diambil kira.

Tuan Yang di-Pertua, pindaan ini disifatkan mula berkuat kuasa bagi tahun
taksiran 2019 dan tahun-tahun taksiran yang berikutnya.

Tuan Yang di-Pertua, saya mohon mencadangkan.

Timbalan Yang di-Pertua [Dato' Mohd Rashid Hasnon]: Ada sesiapa yang
menyokong?

Menteri Pengajian Tinggi [Datuk Seri Dr. Noraini binti Ahmad]: Saya mohon
menyokong.

Timbalan Yang di-Pertua [Dato' Mohd Rashid Hasnon]: Ahli Yang Berhormat,
masalah di hadapan Majlis ialah rang undang-undang bernama suatu akta untuk meminda
Akta Cukai Pendapatan 1967, Akta Cukai Keuntungan Harta Tanah 1976, Akta Setem
1949, Akta Petroleum Cukai Pendapatan 1967, Akta Cuka Aktiviti Perniagaan Labuan
1990, Akta Penggalakan Pelaburan 1986, Akta Kewangan 2012 dan Akta Kewangan 2018
dibacakan kali yang kedua sekarang dan terbuka untuk dibahas.

Saya ada senarai sini. Saya bacakan 12 Ahli Yang Berhormat. Saya mulakan
dengan Yang Berhormat Pontian, kemudian Yang Berhormat Subang, Yang Berhormat
Tebrau, Yang Berhormat Bangi, Yang Berhormat Setiu, Yang Berhormat Pokok Sena,
Yang Berhormat Tumpat, Yang Berhormat Kubang Pasu, Yang Berhormat Dungun, Yang
Berhormat Alor Setar, Yang Berhormat Beruas dan Yang Berhormat Kluang. Saya
mulakan dengan Yang Berhormat Pontian, lima minit.

Tuan Sanisvara Nethaji Rayer a/l Rajaji [Jelutong]: Jelutong ada?
