DR.14.12.2021 69

ini. Soalan saya, adakah ditunggu keputusan perbincangan dalam Jawatankuasa Khas
Kabinet tentang MA63? Jawapannya, tiada juga.

Alasan kelima, kononnya tiada perkataan “Pursuant to Malaysia Agreement
1963”. Soalan saya, ada atau tidak perkataan “Pursuant to Malaysia Agreement 1963”
dalam pindaan ini? Jawapannya tiada.

Alasan keenam, saya quote, “First step, it has to be the right step.”

Tuan Yang di-Pertua, apa yang disebut oleh mereka dalam alasan penolakan
dahulu, pada hari ini juga tidak dimasukkan. Jadi, adakah oleh sebab tidak dimasukkan
pada hari ini, it is already the right step? Jadi, persoalan saya, kalaulah tidak pindaan ini
ditolak pada tiga tahun lepas, pindaan ini sepatutnya telah berlaku. Akan tetapi, we have
wasted three years because of political gimmick yang kita mainkan sebelum ini.

Tuan Yang di-Pertua, saya ingin merujuk pula kepada Hansard Parlimen pada 15
Ogos 1963. Sewaktu membentangkan the Malaysian Bill, Timbalan Perdana Menteri
pada ketika itu menyebut kembali ucapan yang dibuat oleh Almarhum Tunku Abdul
Rahman yang berbunyi:

“The proposal to establish Malaysia, culminating in the signing of
the Agreement in London last month, was the result of the desire of the
peoples of Singapore, Sabah dan Sarawak to achieve independence
through Malaysia and also the desire of us here in the Federation to help
them to achieve this objective in view of our many close ties.”

Jelas di sini bahawa penubuhan Persekutuan Malaysia adalah untuk memberi
kemerdekaan kepada Sabah dan Sarawak melalui Malaysia. Saya ulang. Jelas di sini
bahawa penubuhan Persekutuan Malaysia adalah untuk memberi kemerdekaan kepada
Sabah dan Sarawak melalui Malaysia dan Kerajaan Persekutuan akan membantu mereka
mencapai objektif ini. Jadi, adalah tidak salah untuk rakyat Sabah membincangkan soal
kemerdekaan kerana setelah 58 tahun, objektif ini masih belum tercapai.

Tuan Haji Ahmad bin Hassan [Papar]: Papar minta sedikit. Papar minta sedikit.

Datuk Mohd Azis bin Jamman [Sepanggar]: Sabah masih lagi berstatus
kerajaan sendiri ataupun se/f-government dan belum mencapai kemerdekaan. Saya ingin
bertanya kepada pihak kerajaan, apakah langkah-langkah Kerajaan Persekutuan
Malaysia untuk memastikan objektif kemerdekaan ini tercapai?

Akhir sekali, Tuan Yang di-Pertua, ada Ahli-ahli Yang Berhormat yang
mempersoalkan kami bahawa tidak menandatangani MoU PH dengan kerajaan seolah-
olah kami tidak bersetuju dengan MA63. Ini kerana dalam MoU itu ada disebut MA63.

Saya ingin jelaskan sekali lagi bahawa kami bersetuju dengan perkara-perkara
yang baik untuk negara dan untuk Sabah tanpa perlu menandatangani MoU. Namun,
menyentuh tentang MoU ini, saya ingin bertanya, adakah dengan menandatangani MoU
ini, kita juga perlu bersetuju apabila kerajaan menyerahkan pasport kepada penjenayah
yang didapati bersalah di mahkamah untuk pergi ke luar negara?

Sekali lagi, sekiranya pindaan ini tidak memenuhi aspirasi sebenar Perjanjian
Malaysia 1963, Yang Berhormat Menteri telah berjanji pada sesi libat urus dengan Ahli
Parlimen Warisan bahawa akan ada pindaan. Jika pindaan pada hari ini tidak memenuhi
aspirasi kami, akan ada pindaan.

Tuan Haji Ahmad bin Hassan [Papar]: Papar.

Datuk Mohd Azis bin Jamman [Sepanggar]: Jadi, Tuan Yang di-Pertua, saya
ingin merekodkan bahawa kami boleh bersetuju terhadap pindaan ini tetapi kami ingin
menuntut agar Yang Berhormat Menteri, jika ini tidak memenuhi aspirasi Perjanjian
Malaysia 1963, bahawa akan datang akan ada pindaan Perlembagaan sekali lagi. Terima
kasih.

Tuan Haji Ahmad bin Hassan [Papar]: Papar tumpang.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Sepanggar.
