DR. 14.3.2022 6

Untuk makluman Yang Berhormat, pelbagai usaha telah dijalankan oleh
PDRM untuk memerangi sindiket penipuan seperti ini termasuklah dengan
meningkatkan penguatkuasaan undang-undang, pengoperasian, tangkapan dan
seterusnya menjalankan pendakwaan ke atas mereka yang terlibat dalam penipuan.
Sejak dari tahun 2019 sehingga tahun 2021, seramai 26,349 tangkapan telah dibuat
dan sebanyak 16,029 pertuduhan telah pun dilaksanakan.

Di antara langkah-langkah lain yang telah diambil dan dirancang oleh pihak
polis termasuklah menjalankan ceramah, taklimat dan sesi dialog kepada kakitangan
kerajaan, syarikat swasta dan NGO-NGO secara berkala. Sesi ini turut dijalankan
secara atas talian melalui medium Facebook, televisyen dan radio. Kedua,
mewujudkan CCID Scam Response Center di talian 03-26101559 atau 03-26101599
di mana orang ramai boleh membuat panggilan untuk mendapatkan maklumat dan
menyemak kesahihan panggilan bagi sebarang transaksi yang meragukan.

Talian ini beroperasi dari jam 9.00 pagi hingga 10.00 malam pada setiap hari.
Ketiga, mewujudkan platform akaun Facebook, “Cyber Crime Alert Royal Malaysia
Police” untuk memberikan pendedahan kepada masyarakat mengenai skim
pelaburan tidak wujud ini. Satu portal juga telah dibangunkan oleh PDRM bagi
memudahkan orang awam untuk membuat semakan nombor telefon sindiket
ataupun akaun-akaun bank yang digunakan oleh sindiket dalam urusan penipuan.
Portal tersebut boleh dicapai melalui pautan https://ccid.rmp.gov.my/semakmule/
dan ia boleh dimuat naik dengan menggunakan telefon mudah alih.

Kempen Pencegahan Jenayah Komersial juga merupakan salah satu inisiatif
bagi memastikan masyarakat didedahkan segala ilmu pengetahuan berkaitan
jenayah komersial. Tujuan kempen ini adalah bagi meningkatkan kesedaran kepada
orang ramai mengenai jenayah komersial terutama melibatkan penipuan jenayah
dalam talian menunjukkan peningkatan kes pada tahap yang membimbangkan dan
seterusnya mengelakkan orang ramai daripada menjadi mangsa kepada jenayah
tersebut.

Terdapat juga kempen lain seperti Majlis Pelancaran Kempen Pencegahan
Jenayah Komersial dalam talian yang telah diadakan pada 8 November 2021. Kedua,
sesi wawancara bersama pegawai kanan polis dari JSJK di media cetak dan media
elektronik. Ketiga, sesi ceramah oleh pegawai daripada JSJ Bukit Aman dan
peringkat kontinjen menggunakan platform NGO, persatuan, syarikat swasta,
institusi kewangan dan sebagainya.

Keempat, melalui khutbah Jumaat khas sempena Kempen Pencegahan
Jenayah Komersial telah dibacakan di masjid dan surau. Di antaranya surau
sementara Jumaat di Wilayah Persekutuan pada 19 November dengan kerjasama

Jabatan Agama Islam Wilayah Persekutuan.
