DR. 14.3.2022 101

KPM juga telah menubuhkan Yayasan Didik Negara pada 5 Julai 2021
sebagai badan rasmi yang bertanggungjawab menggemblengkan kerjasama dan
komitmen pelbagai lapisan masyarakat yang berhasrat untuk menyalurkan
sumbangan kepada kumpulan sasar iaitu murid, warga pendidikan, sekolah dan
institusi di bawah KPM. Sehingga kini, YDN telah bekerjasama dengan Yayasan
Aeon Malaysia untuk menyalurkan sumbangan 4,000 unit peranti digital lengkap
dengan pelan data kepada murid dalam kalangan keluarga berpendapatan rendah
terpilih di seluruh negara. YDN juga turut mendapat sumbangan 350 peranti daripada
Ekuinas dan 45 peranti daripada Airbus Malaysia untuk diagihkan kepada murid B40.

Selain itu, KPM melalui YDN turut menyediakan sumbangan peranti melalui
peruntukan wang wakalah zakat yang diterima daripada Majlis Agama Islam Wilayah
Persekutuan. Pada tahun 2021, seramai 480 murid sekolah rendah dan menengah
daripada golongan asnaf di sekitar Wilayah Persekutuan telah menerima sumbangan
peranti dan pelan data. YDN akan terus bekerjasama dengan pelbagai pihak yang
ingin menyumbang dan menyalurkan sumbangan tersebut dengan lebih berkesan.

Tuan Sivarasa Rasiah [Sungai Buloh]: Yang Berhormat Menteri Kanan.

Datuk Dr. Mohd Radzi bin Md. Jidin: Silakan.

Tuan Sivarasa Rasiah [Sungai Buloh]: Boleh saya kembali kepada isu
COVID-19 tadi. Saya balik sedikit. Saya hendak tanya, apakah kadar saringan yang
dibuat di sekolah-sekolah kita? Adakah setiap murid disaringkan dari semasa ke
semasa ataupun saringan dibuat secara atas dasar sampling? Oleh sebab, tahun
lepas di Kota Damansara di kawasan saya, beberapa sekolah di bawah perhatian
saya, tidak cukup kit kendiri atau self-testing kit dengan izin dan saya terpaksa beli
dan menyumbang kepada mereka. Ini sangat penting. Vaksinasi satu aspek penting
untuk perlindungan mereka tetapi saringan yang kerap pun penting. Mohon
penjelasan. Terima kasih.

Datuk Dr. Mohd Radzi bin Md. Jidin: Terima kasih Yang Berhormat Sungai
Buloh.

Dato’ Haji Salim Sharif [Jempol]: Nanti. Sedikit. Jempol tadi tengah jawab
tadi, saya lewat sikit. Apa pun terima kasih Yang Berhormat Menteri kerana telah
mengambil tindakan. Jadi saya hendak tahu, peranti yang disebutkan tadi itu adalah
berbentuk pemberian ataupun sebagai pinjaman kepada sekolah berkenaan. Jadi,
begitu juga permasalahan dari segi pencapaian internet. la ada dua perkara yang
membolehkan seseorang itu belajar dengan selesa. Pencapaian internet dan juga
peranti tadi. Jadi apabila peranti tadi, setiap habis sekolah ia macam buku pinjaman
diserahkan balik ke sekolah dan apabila murid yang akan datang, kita tengok
pendapatan ibu bapa yang tidak mampu untuk beli, kita bagi pinjam dengan kadar

tempoh tertentu.
