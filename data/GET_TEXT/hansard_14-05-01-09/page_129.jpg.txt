DR. 14.3.2022 123

peraturan semasa sejak tahun 1994 lagi hanya membenarkan kemasukan lori-lori ini
untuk jarak dua kilometer sahaja ke dalam Malaysia tanpa memerlukan insurans
kenderaan motor Malaysia.

Namun, perkembangan pembangunan kawasan sekitar telah menyaksikan
terdapat depot kontena termasuk di kawasan perindustrian Bukit Kayu Hitam ini
terletak melebihi jarak dua kilometer asal yang dibenarkan.

Dalam hal ini, Kementerian Pengangkutan amat memandang serius perkara
ini terutamanya aspek keselamatan dan perlindungan rakyat tempatan di kawasan
perumahan terlibat serta pengguna jalan yang lain. Masalah besar akan timbul
sekiranya tindak tanduk pemandu lori Thailand yang memasuki kawasan perumahan
menyebabkan kemalangan sehingga menyebabkan kecederaan dan kehilangan
nyawa.

Oleh yang demikian, Kementerian Pengangkutan sedang mengkaji dengan
lebih terperinci perkara yang dibangkitkan oleh Yang Berhormat Kubang Pasu sama
ada terdapat kesesuaian untuk kita menimbangkan permohonan ini atau terdapat
kaedah-kaedah lain yang boleh kita laksanakan memandangkan perkara ini akan
melibatkan tindakan timbal balik atau reciprocal action, dengan izin, daripada pihak
Thailand.

Kesan kepada syarikat-syarikat tempatan dan aspek keselamatan orang
ramai. Sebarang langkah penyelesaian atau kaedah penambahbaikan akan dibuat
secara holistik dan seimbang demi kepentingan semua pihak kelak.

Tuan Yang di-Pertua, Yang Berhormat Hulu Selangor telah membangkitkan
isu akses terhadap mod pengangkutan awam di kawasan luar bandar terutamanya
yang berdekatan dengan Lembah Klang seperti di daerah Hulu Selangor dan
Tanjong Malim. Untuk makluman Yang Berhormat, pada masa ini terdapat
perkhidmatan bas berhenti-henti yang menghubungkan Tanjong Malim-Kuala Kubu
Bharu-Rawang melalui jalan utama yang dikendalikan oleh MARA Liner Sdn. Bhd.
(MLSB).

Berhubung dengan isu kekerapan jadual perjalanan. Berdasarkan rekod
bilangan penumpang yang diperoleh oleh APAD dalam tempoh peralihan Pelan
Pemulihan Negara dari Fasa 1 ke Fasa 2 mulai 1 September 2021 sehingga 31
Disember 2021, purata penumpang bulanan yang menggunakan perkhidmatan bas
berhenti-henti di kawasan tersebut hanyalah seramai 256 orang ataupun lebih
kurang 12 orang sehari berdasarkan kiraan hari bekerja. Dalam konteks ini
kekerapan jadual perjalanan yang disediakan oleh pengendali adalah pada kadar
yang munasabah memandangkan permintaan yang tidak tinggi. Walau

bagaimanapun, kerajaan akan meneliti kekerapan jadual perjalanan ini dari semasa
