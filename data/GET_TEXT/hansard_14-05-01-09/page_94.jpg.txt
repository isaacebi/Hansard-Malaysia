DR. 14.3.2022 88

mengambil maklum akan kenaikan harga bahan binaan yang telah melanda negara
bermula dari suku kedua tahun 2020 dan berlarutan sehingga kini. Walau
bagaimanapun, punca utama kenaikan ini adalah disebabkan oleh situasi pandemik
di seluruh dunia yang mana pengeluaran bahan binaan dan keseluruhan rantaian
bekalan binaan telah terjejas. Ini menyumbang kepada kenaikan harga bahan
binaan. Dalam pada itu, bahan binaan termasuk bahan besi tetulang telah meningkat
sehingga 48 peratus pada bulan Mei 2021 berbanding Oktober 2020, iaitu daripada
RM2,440 kepada RM3,605 per tan. Pada Disember 2021, harga bahan ini turun
sebanyak 5.9 peratus pada sekitar RM3,295 per tan. Pada minggu pertama bulan
Mac 2022, harga besi tetulang kembali meningkat sebanyak tujuh peratus pada
sekitar RM3,510 per tan.

Antara faktor kenaikan harga besi tetulang yang telah dikenal pasti daripada
sesi libat urus yang telah diadakan adalah:

(i) kenaikan harga bijih besi di seluruh dunia disebabkan

kekurangan bekalan bijih besi kerana kebanyakan lombong bijih
besi tidak dapat beroperasi dengan kapasiti penuh kesan
daripada bencana alam dan isu pandemik. Bijih besi dan bijih
besi lusuh merupakan bahan mentah utama untuk pengeluaran
produk besi. Malaysia tidak terkecuali daripada impak kenaikan
harga bahan mentah utama ini yang kebanyakannya diimport
dari luar negara;

(ii) kesukaran mendapatkan bahan mentah bagi memproses besi
tetulang iaitu bijih besi dan juga besi lusuh yang mana kedua-
duanya diimport dari luar negara;

(iii) kenaikan harga bahan api dan sumber tenaga asli yang
merupakan kos pengeluaran besi tetulang;

(iv) isu logistik menyumbang kepada kesukaran dan kelewatan
penghantaran bahan binaan disebabkan situasi pandemik, kos
logistik yang berbeza mengikut lokasi bergantung kepada jarak
dan penyedia perkhidmatan; dan

(v) pembelian dalam kuantiti yang kecil daripada peruncit atau
kedai hardware kecil dengan terma kredit yang panjang.

Secara umumnya harga purata bahan binaan lain bagi tempoh yang sama
turut menunjukkan peningkatan. Harga bitumen dan juga harga pasir, harga konkrit
siap bancuh, harga batu agregat; semuanya menunjukkan kenaikan. Harga bahan
paip PVC meningkat sebanyak 10 peratus daripada RM46.50 kepada RM51 per
meter. Berdasarkan data yang diterbitkan oleh Jabatan Perangkaan Malaysia

(DOSM), indeks harga kabel elektrik telah meningkat sebanyak 12 peratus.
