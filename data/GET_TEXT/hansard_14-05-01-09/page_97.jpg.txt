DR. 14.3.2022 91

Kejuruteraan (Engineering Accreditation Council - EAC), dengan izin, yang
ditugaskan untuk pengakreditasian ijazah kejuruteraan bagi memastikan kualiti
graduan terjamin.

Kementerian Kerja Raya juga tiada halangan untuk mengadakan kerjasama
dengan pemegang taruh daripada agensi kerajaan lain bagi membincangkan isu
yang dibangkitkan di Dewan baru-baru ini. Tuan Yang di-Pertua, untuk makluman
semua Ahli Yang Berhormat, saya ingin memaklumkan semula di sini. Bidang kuasa
Kementerian Kerja Raya adalah berkaitan dengan jalan Persekutuan sahaja.
Prosedur bagi permohonan projek, membina jalan baharu atau menaik taraf jalan
Persekutuan sedia ada adalah melalui kerajaan negeri berdasarkan senarai
keutamaan negeri yang dikemukakan kepada kementerian ini melalui penyelarasan
antara bahagian ataupun Unit Perancangan Ekonomi Negeri dan Jabatan Kerja
Raya.

Senarai cadangan projek ini akan melalui proses tapisan di kementerian, di
mana ia akan dinilai dan diteliti berdasarkan kriteria penilaian, terutama perancangan
dalam kementerian seperti digariskan dalam HNDP 2030. Bagi cadangan projek
yang tiada dalam HNDP, masih boleh dipohon untuk diangkat bagi pertimbangan
agensi Pusat sekiranya projek berkenaan jadi keutamaan kerajaan negeri dan
disertakan dengan justifikasi permohonan projek yang kukuh. Sehubungan itu, saya
menyeru semua Ahli Yang Berhormat supaya membawa cadangan projek yang ingin
dimohon kepada pihak kerajaan negeri terlebih dahulu supaya projek berkenaan
dapat dipertimbangkan dalam senarai keutamaan negeri yang dikemukakan kepada

kementerian ini.

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Seperti mana yang disebutkan sebentar tadi bidang kuasa kementerian
adalah berkaitan jalan Persekutuan sahaja. Oleh demikian, permohonan untuk
menaik taraf jalan yang bukan jalan Persekutuan seperti jalan negeri, jalan majlis
atau jalan kampung adalah di bawah pihak berkuasa yang berkenaan. Kementerian
ini akan hanya mempertimbangkan cadangan menaik taraf jalan tersebut sekiranya
diwartakan kepada jalan Persekutuan terlebih dahulu. Petunjuk asas bagi mengenal
pasti status jalan adalah merujuk kepada nama jalan tersebut ialah:

(i) FT untuk jalan Persekutuan, misalnya FT01;

(ii) abjad A,B,C mengikut jalan negeri sebagai contoh A untuk

Perak, B untuk Selangor, C untuk Pahang; dan
