DR. 14.3.2022 131

Datuk Seri Ir. Dr. Wee Ka Siong: Saya sekali lagi mengucapkan ribuan
terima kasih kepada Yang Berhormat termasuk Yang Berhormat Seremban yang
dalam ucapannya minta MOT...

Dato’ Mahfuz bin Haji Omar [Pokok Sena]: Kerajaan bantu syarikat
bankrap ya.

Datuk Seri Ir. Dr. Wee Ka Siong: Saya tetap juga jawab kerana saya berasa
terpanggil untuk menjawab apa yang saya tahu. Yang Berhormat boleh
mendapatkan keterangan lanjut seperti mana Yang Berhormat kehendaki...

Dato’ Mahfuz bin Haji Omar [Pokok Sena]: Selepas ini boleh banyaklah
syarikat bankrap mohon ya.

Datuk Seri Ir. Dr. Wee Ka Siong: Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Menteri Pengangkutan. Seterusnya dipersilakan Yang Berhormat Menteri

Sumber Manusia.

5.13 ptg

Menteri Sumber Manusia [Datuk Seri M. Saravanan]: Terima kasih Tuan
Yang di-Pertua. Selamat petang, salam sejahtera dan Salam Keluarga Malaysia.
Terlebih dahulu Kementerian Sumber Manusia ingin merakamkan ucapan
penghargaan terima kasih kepada Ahli-ahli Yang Berhormat yang begitu prihatin
dengan hal berkaitan warga kerja dan perkembangan modal insan yang menjadi
tulang belakang kepada pembangunan negara.

Seramai 13 orang Ahli-ahli Yang Berhormat telah memberikan pandangan,
saranan dan teguran yang cukup membina dan sebanyak 34 isu yang telah
menyentuh perkara-perkara berkaitan fungsi, peranan dan tanggungjawab
Kementerian Sumber Manusia telah dibangkitkan sepanjang perbahasan Titah Yang
di-Pertuan Agong.

Tuan Yang di-Pertua, empat orang Ahli-ahli Yang Berhormat iaitu Yang
Berhormat Hulu Rajang, Yang Berhormat Papar, Yang Berhormat Tampin dan Yang
Berhormat Hulu Selangor telah membangkitkan isu pengangguran dan peluang
pekerjaan. Kerajaan sedar mengenai kadar pengangguran serta prihatin akan
kepentingan untuk memperkasa tenaga kerja dan bakat tempatan dalam mendepani
keadaan yang mencabar.

Untuk makluman Ahli Dewan yang mulia ini, data terkini Kaji Selidik Tenaga
Buruh oleh Jabatan Perangkaan Malaysia menunjukkan kadar pengangguran
keseluruhan dalam Malaysia pada suku keempat 2021 menyusut sebanyak 0.5
peratus kepada 4.3 peratus berbanding 4.8 peratus yang dicatatkan pada tempoh
yang sama pada tahun 2020.
