DR. 14.3.2022 81

Tuan Baru Bian [Selangau]: Selangau.

Dato’ Sri Haji Fadillah bin Yusof: Sila, sila.

Tuan Baru Bian [Selangau]: Terima kasih Yang Berhormat Menteri. Saya
mendengar tadi bahawa kementerian akan meneruskan fasa kedua SSLR. Soalan
saya ialah, bilakah ini akan dimulakan dan ongkos yang akan dibiayai kalau
diluluskan? Terima kasih.

Dato’ Sri Haji Fadillah bin Yusof: Secara prinsip ia sudah diluluskan.
Sebentar tadi Yang Berhormat Menteri Kewangan sudah mengatakan keseluruhan
projek untuk SSLR dan Trans Borneo ini lebih kurang RM10 bilion. Apabila sahaja
kita mendapat kelulusan dan dimuktamadkan maka insya-Allah kita akan dapat
memulakan dengan secepat yang mungkin.

Saya beralih kepada Lebuhraya Pan Borneo Sabah. Yang Berhormat Tuaran,
Yang Berhormat Kota Kinabalu, Yang Berhormat Kalabakan, Yang Berhormat
Kinabatangan dan Yang Berhormat Libaran telah membangkitkan isu berkaitan
Lebuhraya Pan Borneo Sabah. Untuk makluman Ahli Yang Berhormat, semua
pelaksanaan projek fasa satu Lebuh Raya Pan Borneo Sabah dengan anggaran
jarak keseluruhan 706 kilometer dibahagikan kepada 35 Pakej Kerja di mana kaedah
asal pelaksanaan projek ini melalui rakan pelaksana projek ataupun dengan izin,
project delivery partner (PDP).

Bermula pada tahun 2016, proses lantikan diuruskan oleh jawatankuasa yang
dipengerusikan oleh Setiausaha Kerajaan Negeri Sabah. walau bagaimanapun,
perubahan kerajaan pada tahun 2018 telah menamatkan perjanjian PDP dan JKR
Sabah telah dilantik sebagai pelaksana. Penamatan ini memberi kesan kepada
proses penelitian pembiayaan melalui terbitan sukuk, bon oleh Dana Infra seperti
projek Lebuhraya Pan Borneo Sarawak.

Pada awalnya penamatan PDP dijangka akan memberi penjimatan kepada
kerajaan khususnya tiada keperluan pembayaran yuran PDP. Walau bagaimanapun,
perubahan model pelaksanaan_ tersebut telah mengakibatkan kelewatan
pelaksanaan projek Lebuhraya Pan Borneo Sabah, ditambah pula dengan pandemik
COVID-19 yang melanda seluruh dunia. Penamatan PDP ini juga memberi kesan ke
atas pentadbiran projek, perubahan kontrak, kebajikan kakitangan-kakitangan yang
terlibat dan keperluan penambahbaikan kapasiti dan kepakaran teknikal JKR Sabah
sedia ada.

Susulan penamatan PDP ini juga, hanya 15 Pakej Kerja diteruskan
pelaksanaannya secara konvensional di mana JKR Sabah bertindak sebagai
pegawai penguasa ataupun superintending officer, dengan izin, bagi memantau
pelaksanaan projek dan kos dibiayai sepenuhnya oleh Kerajaan Persekutuan

menggunakan peruntukan pembangunan.
