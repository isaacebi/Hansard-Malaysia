DR. 14.3.2022 32

Timbalan Menteri Perpaduan Negara [Tuan Wan Ahmad Fayhsal bin
Wan Ahmad Kamal]: Terima kasih Tuan Yang di-Pertua. Terima kasih Yang
Berhormat Sekijang atas soalan yang diberikan. Tuan Yang di-Pertua, pada masa ini
terdapat sebanyak 1,781 buah tabika perpaduan di seluruh negara dengan jumlah
keseluruhan murid berdaftar seramai 37,319 orang.

Kementerian Perpaduan Negara telah melancarkan Pelan Pendidikan Awal
Kanak-kanak Tabika Perpaduan 2021-2030 pada 24 Julai 2021 bagi
memperkukuhkan peranan Tabika Perpaduan sebagai institusi pendidikan awal
kanak-kanak dalam usaha memperkembangkan potensi serta melahirkan murid
yang mempunyai semangat patriotisme.

Melalui pelan ini, program pengajaran dan pembelajaran Tabika Perpaduan
memberi tumpuan kepada penghayatan pendidikan Rukun Negara dan penerapan
nilai-nilai murni. Bagi pembukaan Tabika Perpaduan yang baharu, Kementerian
Perpaduan Negara telah menambah baik kriteria dan syarat penubuhan dengan
menetapkan komposisi kaum sebagai kriteria utama. Nilai tambah elemen
kenegaraan dan perpaduan diterapkan di setiap aktiviti pengajaran dan
pembelajaran di Tabika Perpaduan.

Modul khusus tambahan juga telah dibangunkan untuk menyemai dan
memupuk semangat patriotisme seawal usia empat tahun iaitu Modul Pendidikan
Rukun Negara, buku aktiviti yang berteraskan elemen perpaduan dan nilai murni,
Modul Jom Urus Diri dan pengajaran dan pembelajaran komunikasi asas bahasa
ketiga (Mandarin, Tamil, Kadazan-lban bagi di Sabah dan Sarawak dan juga bahasa
isyarat.

Walau bagaimanapun, dari segi keberkesanan kita untuk mengukur apakah
Tabika Perpaduan berjaya memupuk perpaduan dalam kalangan rakyat Malaysia,
khususnya kanak-kanak, kita tiada sebarang indikator khusus berkenaan itu kerana
kita baharu sahaja melancarkan pelan tindakan ini.

#1130

[Timbalan Yang di-Pertua (Dato’ Mohd Rashid Hasnon) mempengerusikan

Mesyuarat]

Walau bagaimanapun, di peringkat nasional kita ada Indeks Perpaduan
Nasional (IPNas) yang Kementerian Perpaduan Negara sedang usahakan dengan
UKM untuk kita siapkan pada bulan Jun ini untuk kita dapat sedikit gambaran
bagaimana taraf dan tahap perpaduan rakyat Malaysia berdasarkan apa yang kita
telah laksanakan selama ini. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan

yang pertama, silakan Yang Berhormat Sekijang.
