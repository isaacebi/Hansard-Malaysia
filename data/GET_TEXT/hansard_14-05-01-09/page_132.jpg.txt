DR. 14.3.2022 126

#1700

Pada masa ini, usaha-usaha bagi meminimumkan kesan daripada
permasalahan ini sedang ditangani menerusi pengurusan pergerakan kargo yang
lebih efisien dan cekap di pelabuhan-pelabuhan utama negara agar dapat kekal
kompetitif di pasaran dunia.

Tuan Yang di-Pertua, seterusnya saya ingin menjawab persoalan yang
dibangkitkan oleh Yang Berhormat Kangar yang telah membangkitkan isu berkaitan
dengan perkhidmatan feri di Jeti Kuala Perlis dan projek pengerukan jeti tersebut.

Untuk makluman Yang Berhormat, Kementerian Pengangkutan telah sekian
lama memberi kebebasan kepada syarikat-syarikat yang berkeupayaan memberi
perkhidmatan feri di laluan Kuala Perlis-Langkawi. Pada masa kini, selain daripada
operator feri yang sedia ada, dua buah syarikat feri iaitu Star Crystal Shipping Sdn.
Berhad, dan Sani United Berhad telah diberi kelulusan untuk beroperasi bagi laluan
tersebut, namun masih belum memulakan apa-apa perkhidmatan berikutan
pandemik COVID-19 yang melanda negara sejak Mac 2020.

Dakwaan bahawa perkhidmatan feri yang tidak mencukupi adalah kurang
tepat memandangkan operator sedia ada telah beroperasi menggunakan lebih
daripada 30 unit feri penumpang dan berupaya menampung permintaan semasa.
Jabatan Laut Malaysia telah memaklumkan bahawa pada masa ini feri hanya boleh
memasuki Terminal Feri Kuala Perlis apabila air pasang melebihi 1.5 meter Chart
Datum (CD).

Sebelum pengerukan kecemasan yang berakhir pada 15 Februari 2022, feri
hanya dapat merapat ke dermaga apabila air pasang melebihi 1.6 meter. Pada 21
Februari 2022, JLM telah melantik kontraktor pengerukan bagi mendalamkan alur
pelayaran dan lembangan dermaga sehingga kedalaman empat meter CD.
Kedalaman ini dijangka bertahan selama tiga tahun selepas_ kerja-kerja
disempurnakan. Kementerian Pengangkutan telah pun membelanjakan lebih
daripada RM500 juta untuk kerja-kerja pengerukan sejak tahun 2005 dan ini
melibatkan kos yang tinggi.

Dalam hal ini, pada tahun 2015 kementerian telah melantik Institut Maritim
Malaysia (MIMA) untuk menjalankan kajian bagi mencari lokasi terminal feri yang
bersesuaian dengan kedalaman yang semula jadi dan hasil kajian mencadangkan
Sanglang, Perlis sebagai lokasi yang sesuai kerana ia terletak lima kilometer dari
pantai. Namun, pada masa tersebut Kerajaan Negeri Perlis tidak bersetuju dengan
cadangan terminal feri baharu di Sanglang kerana bimbang ia akan mengganggu
sosioekonomi, khususnya di kawasan Kuala Perlis.

Walau bagaimanapun, kini Kerajaan Negeri Perlis telah bersetuju untuk

membangunkan sebuah jeti Roro di Sanglang dan dijadualkan dilaksanakan pada
