DR. 14.3.2022 76

Antara kesan buruk yang perlu saya sebut di sini dan belum pernah disebut
adalah berlaku pada pasaran bon tempatan ini termasuklah kadar faedah Sekuriti
Kerajaan Malaysia (MGS) yang telah meningkat dalam kadar purata 100 mata asas
berbanding suku ketiga tahun 2020 dan menyebabkan kos pinjaman bagi kerajaan
di masa hadapan meningkat dengan ketara serta kerugian portfolio bagi peserta-
peserta pasaran.

Sebagai contoh bagi keseluruhan tahun 2021, jumlah pinjaman kasar bagi
MGS ini RM83 bilion. Ini bermakna kerajaan menanggung tambahan bayaran faedah
berjumlah RM830 juta setahun. Bayangkan nilai ini sepatutnya dapat digunakan bagi
pelbagai program dan bantuan kewangan untuk rakyat. Jadi, kenaikan lanjut kadar
faedah ini juga akan menyebabkan kerugian yang lebih besar serta terus
meningkatkan sentimen negatif peserta pasaran terhadap pasaran kewangan
tempatan.

Dato’ Ramli bin Dato’ Mohd Nor [Cameron Highlands]: Yang Berhormat
Menteri perlu masa?

Datuk Seri Utama Tengku Zafrul bin Tengku Abdul Aziz: Perlukan lagi dua
minit hendak jawab Yang Berhormat.

Tuan Haji Ahmad bin Hassan [Papar]: Kasi lagi lima minit, Papar mahu
juga.

Dato’ Ramli bin Dato’ Mohd Nor [Cameron Highlands]: Tiga minit.

Datuk Seri Utama Tengku Zafrul bin Tengku Abdul Aziz: Tiga minit. Satu
lagi last mengenai KWSP supaya saya diberi sedikit penjelasan. Kita juga perlu sedar
bahawa KWSP ini sebagai pemegang tunggal terbesar MGS dengan pegangan
berjumlah RM240 bilion. Ini 27 peratus daripada nilai keseluruhan dalam pasaran
bon MGS. Jadi, bagi syarikat tersenarai di pasaran saham pula pegangan saham
pula pegangan KWSP adalah kira-kira 16 peratus. Ini RM272 bilion daripada nilai
keseluruhan yang berjumlah lebih RM1.7 trilion. Bagi pelaburan bon-bon korporat
pula pegangan KWSP pula adalah 21 peratus RM166 bilion.

Jadi, apabila kedudukan KWSP sebagai salah satu pelabur terbesar di
pasaran saham dan bon tempatan terjejas, ada dua perkara yang akan juga terjejas.
Pertama, kebolehan KWSP untuk menjana pulangan dividen kepada ahli seperti
yang saya sebut tadi. Kalau tidak dikeluarkan tahun lepas, pulangannya 6.7 peratus
berbanding dengan 6.1 peratus. Begitu juga peranan KWSP dalam menyediakan
kecairan modal bagi pasaran bon kerajaan di mana kos meminjam kerajaan akan
naik dan telah pun naik sebanyak 100 peratus basis point about one percent dengan
izin dan ini akan mengakibatkan kos yang lebih tinggi kepada kerajaan yang
sebenarnya boleh digunakan untuk menolong rakyat dan juga membangunkan

negara.
