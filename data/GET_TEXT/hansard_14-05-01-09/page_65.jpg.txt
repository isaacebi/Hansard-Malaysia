DR. 14.3.2022 59

semasa Majlis Istiadat Pembukaan Mesyuarat Pertama Penggal Kelima Parlimen
Keempat Belas yang lalu. Tidak kurang 32 orang Ahli Yang Berhormat telah
berbahas dan mengambil peluang menyatakan cadangan untuk teguran serta
pandangan masing-masing melibatkan Kementerian Kewangan.

Berdasarkan isu-isu yang dibahaskan, terdapat beberapa perkara utama
yang dibangkitkan oleh Ahli-ahli Yang Berhormat. Tuan Yang di-Pertua, izinkan saya
mulakan ucapan ini dengan menjawab terlebih dahulu perkara-perkara berkaitan
kedudukan ekonomi negara secara keseluruhan. Yang Berhormat Bagan mendakwa
bahawa kerajaan telah gagal dalam menguruskan ekonomi kerana tidak mencapai
anggaran pertumbuhan disasarkan iaitu 7.5 peratus dan defisit sebanyak 5.4 peratus
bagi tahun 2021. Dakwaan ini tidak benar kerana jelas tidak menggambarkan
keadaan sebenar.

Pertama, unjuran yang disebut ini iaitu kenaikan KDNK kepada 7.5 peratus
dibuat pada November 2020 sebelum negara dan seluruh dunia dilanda ancaman
varian Delta. Pun begitu, walaupun berdepan dengan pelbagai cabaran, ekonomi
negara berjaya mencapai pertumbuhan 3.1 peratus selaras dengan unjuran yang
disemak semula oleh Bank Negara Malaysia iaitu di antara 3 peratus hingga 4
peratus. Malah kita juga melihat pelbagai indikator ekonomi yang baik untuk tahun
2021 yang mencerminkan bahawa negara kita kekal di landasan pemulihan yang
kukuh.

Ini termasuklah jumlah perdagangan luar yang mencecah lebih dari RM2
trilion, aliran masuk bersih pelaburan asing (FDI) berjumlah hampir RM55 bilion,
pemulihan kadar pengangguran ke 4.2 peratus pada Januari 2022 berbanding
dengan 5.3 peratus pada Mei 2020 dan juga minat berterusan dari pelabur asing di
mana secara bersih telah melabur RM3.5 bilion dalam pasaran bon tempatan pada
Januari lepas dan RM4.3 bilion dalam pasaran ekuiti tempatan sehingga kini.

Kedua, saya berpandangan dengan mengekalkan sasaran defisit pada 5.4
peratus seperti mana pendirian Yang Berhormat Bagan, kita tidak mempunyai ruang
fiskal yang mencukupi dan ini pastinya akan membawa kepada kegagalan dalam
memelihara kebajikan rakyat dan kelangsungan perniagaan, lebih-lebih lagi semasa
PKP dilaksanakan bagi membendung ancaman varian Delta.

Dalam menangani krisis, sudah tentu suntikan fiskal kerajaan amatlah
diperlukan. Kerajaan juga telah mengambil keputusan meningkatkan had hutang
statutori dan dipersetujui sebulat suara oleh ahli-ahli Dewan yang mulia ini semasa
pembentangan pindaan kepada KWC 19 tahun lalu. Tindakan proaktif juga telah
diambil melalui pelaksanaan pakej-pakej bantuan dan rangsangan ekonomi bagi

menjamin kesejahteraan rakyat dan menyokong kelangsungan perniagaan dan
