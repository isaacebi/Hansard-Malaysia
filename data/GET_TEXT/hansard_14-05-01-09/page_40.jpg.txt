DR. 14.3.2022 34

mempunyai komposisi kaum pelbagai. Ini supaya benar-benar menyatakan sebagai
tabika perpaduan bukan hanya tabika biasa, kerana kelihatan ramai ibu bapa lebih
suka menghantar ke tadika swasta. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Pontian, sila Yang Berhormat Timbalan Menteri.

Tuan Wan Ahmad Fayhsal bin Wan Ahmad Kamal: Terima kasih Yang
Berhormat Pontian atas soalan yang diberikan. Pertama, kalau daripada segi
tatacara pembukaan tabika, kalau dahulu kita kena ingat tabika perpaduan ini
diwujudkan selepas peristiwa gelap 13 Mei yang mana dahulu kita menerima
permohonan daripada komuniti setempat untuk membuka tetapi sekarang ini kita
melihat kepada demografi setempat juga.

Makna, kementerian akan menilai sama ada boleh kita membuka tabika
perpaduan di sesebuah tempat dengan harapan demografi yang pelbagai kaum itu
dapat menghantar anak-anak mereka ke tabika ini. Jadi beban untuk kita membuka
dan menerima pelajar-pelajar pelbagai kaum ini amat bergantung bukan kepada
kementerian sahaja tetapi Dasar Perumahan Negara, dasar komuniti setempat dan
juga dasar yang ada di negeri-negeri atau lokaliti tersebut.

Di samping itu juga, kita juga sedang memperkukuhkan tabika perpaduan
dengan pelan pendidikan awal kanak-kanak. Kalau dahulu tidak ada logo, tidak ada
baju yang khusus, kita sudah upgrade naik taraf dengan izin kemudahan-kemudahan
di tabika perpaduan agar ibu bapa berasa yakin bahawa tabika perpaduan ini bukan
second class dengan izin, tempat kita mendidik anak-anak kecil kita.

Jadi, insya-Allah saya harap dengan adanya pelan ini kita berupaya menarik
minat ibu bapa khususnya ibu bapa daripada kaum bukan Melayu untuk menghantar
anak-anak mereka ke sini sebagai satu usaha memupuk perpaduan di peringkat
yang paling asas iaitu di peringkat tabika. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Timbalan Menteri. Saya mempersilakan soalan tambahan ketiga,
Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Sebenarnya soalan saya hampir sama dengan soalan Yang
Berhormat Pontian tadi. Akan tetapi oleh sebab Tuan Yang di-Pertua bagi peluang
kepada saya, saya minta supaya Yang Berhormat Timbalan Menteri melalui
Kementerian Perpaduan Negara ini dapat mengemukakan sama ada secara bertulis
kepada saya berkaitan dengan peratus demografi ataupun peratus mengikut kaum.

Ini kerana saya difahamkan memang walaupun nama Tabika Perpaduan
tetapi sebenarnya yang didominasi oleh anak-anak orang Melayu. Jadi

bagaimanakah cara untuk memastikan anak-anak selain daripada orang Melayu juga
