DR. 14.3.2022 97

2022. Ketetapan ini juga terpakai kepada murid sekolah swasta yang melaksanakan
kurikulum kebangsaan.

Bagi murid Tingkatan 1 yang berjaya memasuki sekolah berasrama
sepenuhnya, pendaftaran murid akan dilaksanakan secara dalam talian. Murid
terlibat boleh memilih sama ada menjalani PdPR atau hadir belajar di sekolah harian
yang berdekatan kediaman sehingga tarikh kemasukan ke sekolah berasrama
diumumkan. Namun, bagi sekolah swasta berasrama sepenuhnya yang mempunyai
kapasiti untuk menguruskan keseluruhan murid, sekolah boleh beroperasi
sepenuhnya termasuk murid baharu Tingkatan 1.

Ahli Yang Berhormat juga boleh merujuk portal rasmi KPM bagi mendapatkan
perincian secara spesifik berhubung pengoperasian untuk institusi pendidikan bawah
KPM.

Tuan Cha Kee Chin [Rasah]: Yang Berhormat Menteri, Yang Berhormat
Menteri, Tuan Yang di-Pertua...

Datuk Dr. Mohd Radzi bin Md. Jidin: Silakan Yang Berhormat Rasah.

Tuan Cha Kee Chin [Rasah]: Menteri Kanan. Terima kasih kepada Yang
Berhormat Menteri Kanan yang menjawab soalan yang saya bangkitkan ketika
perbahasan. Saya bersetuju dengan pendekatan yang digunakan.

Cuma satu persoalan di sini sahaja khas untuk murid Tahun 1, Tahun 2 di
sekolah rendah, khasnya murid Tahun 1. Kita tahu murid Tahun 1 ini dia baru masuk
tetapi pada 21 Mac bila masuk itu, dia masuk semua. Tidak ada penggiliran
Kumpulan A dan Kumpulan B. Jadi apakah rasional di sebalik keputusan ataupun
pendirian daripada pihak Yang Berhormat Menteri dan KPM? Ini disebabkan kalau
Tahun 3, Tahun 4 dan Tahun 5, sebenarnya mereka ini sudah stabil. Akan tetapi
yang kurang stabil itu kenapa balik semua? Ini sebab saya takut bebanan pihak
sekolah, khasnya guru-guru yang ajar Tahun 1 itu terbeban.

Mohon penjelasan daripada Yang Berhormat Menteri Kanan.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Rasah.

Datuk Dr. Mohd Radzi bin Md. Jidin: Terima kasih Ahli Yang Berhormat.
Jadi perkara ini sebenarnya kami di peringkat kementerian berbincang panjang lebar,
apakah pendekatan yang terbaik untuk kita membawa masuk murid bagi sesi
persekolahan tahun 2022/2023 ini. Jika kita lihat sewaktu kita unumkan pembukaan
semula sekolah dahulu tahun lepas tempoh hari, antara apa yang diperkatakan pada
waktu itu adalah mengapa dibuka dahulu sekolah rendah khususnya membawa balik
murid Tahun 1, Tahun 2 tanpa penggiliran kerana pada waktu itu vaksin masih belum

ada. Ada yang kata kenapa tidak tunggu vaksin.
