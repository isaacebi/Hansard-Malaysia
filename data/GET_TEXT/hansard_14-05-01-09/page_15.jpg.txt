DR. 14.3.2022 9

Tuan Yang di-Pertua: Terima kasih. Soalan seterusnya Yang Berhormat

Datuk Robert Lawson Chuat, silakan.

3. Datuk Robert Lawson Chuat [Betong] minta Menteri Perdagangan Dalam
Negeri dan Hal Ehwal Pengguna menyatakan perancangan kementerian sama ada
terdapat keperluan untuk undang-undang penguatkuasaan di bawah kementerian
dipinda atau dikemas kini supaya relevan dengan cabaran semasa.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Untuk menjawab
soalan nombor tiga, Yang Berhormat Betong. Kementerian sentiasa merancang dan
menjalankan kajian serta menyemak semula undang-undang yang dikuatkuasakan
bagi memastikan ia sentiasa relevan dengan perkembangan dan isu semasa.

Usaha ini dapat dibuktikan dengan pelbagai pindaan serta penggubalan akta
subsidiary di bawah, akta-akta yang dikuatkuasakan oleh Kementerian Perdagangan
Dalam Negeri dan Hal Ehwal Pengguna ini sepertimana yang berikut ya. Rang
Undang-undang Kawalan Bekalan (Pindaan) 2021, rang undang-undang ini akan
dibentangkan di dalam Dewan pada sesi Mesyuarat kali ini.

Pindaan ini melibatkan peluasan skop tangkapan tanpa waran bagi
mengekang perbuatan jenayah di bawah akta ini serta peruntukan pindaan yang
membolehkan penjualan dibuat bagi barangan sitaan jenis mudah rosak, mudah
terbakar dan berisiko tinggi. Selain itu, pindaan ini juga menyentuh berhubung
pengambilan sampel bagi memudah pembuktian pendakwaan di mahkamah dan
Akta Jualan Langsung dan Skim Anti-Piramid 1993 [Akta 500]. Pindaan ini bertujuan
untuk memperluaskan skop jualan langsung dalam usaha untuk menggalakkan
amalan perniagaan berunsurkan jualan langsung yang baik di Malaysia.

Dalam perkembangan yang sama, untuk maklumat Yang Berhormat Betong,
kementerian senantiasa komited untuk melaksanakan kajian untuk meneliti
kesesuaian untuk meminda peraturan-peraturan yang sedang berkuat kuasa untuk
ditambah baik selaras dengan persekitaran perniagaan yang dinamik serta
merancakkan sektor perdagangan dalam negeri dan kepenggunaan ke arah yang
lebih progresif.

Peraturan-peraturan yang sedang dalam semakan dan diperhalusi untuk
dipinda bagi kepentingan industri dan pengguna. Antaranya, merangkumi Peraturan-
peraturan Pelindungan Pengguna (Urus Niaga Perdagangan Elektronik), peraturan
sewa beli dan Peraturan-peraturan Kawalan Harga dan Antipencatutan serta banyak
lagi di dalam perancangan KPDNHEP ini. Sekian, terima kasih.

Tuan Yang di-Pertua: Terima kasih. Soalan tambahan pertama.
