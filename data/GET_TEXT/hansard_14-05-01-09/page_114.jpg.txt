DR. 14.3.2022 108

Datuk Dr. Hasan bin Bahrom [Tampin]: Berkaitan tadi. Saya hendak tanya
kalau sudah ada buku teks secara digital apa perlunya murid-murid membawa buku
teks sehingga membebankan? Ini persoalannya yang saya bangkitkan. Itu sebabnya
dalam ucapan saya itu sekiranya sudah ada buku-buku dalam bentuk digital
mengapa anak murid dibebankan membawa buku teks juga? Mengapa tidak
diberikan peranti secara percuma ataupun secara macam mana sekalipun oleh
kementerian supaya ya lah, pendidikan kita semakin lama semakin ke hadapan. Jadi,
oleh sebab itulah kementerian juga harus memikirkan soal itu. Terima kasih.

Datuk Dr. Mohd Radzi bin Md. Jidin: Terima kasih Yang Berhormat Tampin.
Pertama sekali betul, buku teks digital sudah ada. Seperti mana yang kita tahu
kekangan yang kita hadapi merupakan peranti dan akses internet pada murid. Oleh
sebab itu kita kata tadi, buku teks digital ini untuk mereka yang mempunyai peranti
dan mempunyai akses internet boleh menggunakan buku teks digital.

Dalam konteks penyediaan peranti seperti mana saya sentiasa sebutkan,
sekiranya kita tidak mempunyai kekangan kewangan maka semalam lagi semua
murid sudah ada peranti di seluruh negara. Akan tetapi, kita telah duduk dan melihat
tentang apakah pendekatan yang terbaik untuk kita melaksanakan perkara berkaitan
dengan pendigitalan ini mengambil kira kekangan negara termasuklah dalam
konteks kewangan.

Seterusnya, saya ingin menyentuh tentang apa yang disebutkan oleh Yang
Berhormat Tampin berkaitan tentang pelaksanaan konsep Sekolahku SEJAHTERA.
Jika saya boleh berikan sedikit penjelasan berkaitan dengan pelaksanaan konsep
ini. Sebenarnya, apabila kita melihat ramai di luar sana cukup ramai berbincang
tentang penerapan nilai-nilai murni dalam kalangan anak-anak kita di sekolah yang
ramai kata dilihat dari semasa ke semasa semakin hari semakin berkurangan.

Maka, kita lihat, apa nilai-nilai yang sentiasa disebut oleh anak-anak kita
apabila mereka meninggalkan sesi persekolahan mereka. Bila dia keluar daripada
sekolah ini apa benda yang dekat di hati dia. Kita dapati nilai-nilai yang disentuh ini
agak terhad. Tidak ramai yang bercakap tentang perkara-perkara sebagai contoh
yang kita sebutkan tadi berkaitan artikulasi sebagai contoh. Bagaimana setiap
sesuatu itu perlu disusun dihujahkan dengan baik. Tidak ramai yang bercakap
tentang keperluan, kepentingan untuk membuat keputusan dengan penuh rasional.
Tidak ramai yang menyentuh tentang empati.

Kita berbincang tentang apa yang berlaku kepada arwah Zulfarhan, sebagai
contoh. Bagaimana cukup ramai sahabat-sahabat arwah jika kita ingat yang terlibat
dengan mendera beliau tanpa sebarang rasa belas kasihan dana apakah bukti yang
ada pada pendera-pendera ini melainkan daripada maklumat yang diterima daripada

seorang bomoh. Jadi, di manakah pemikiran rasional? Di manakah rasa empati
