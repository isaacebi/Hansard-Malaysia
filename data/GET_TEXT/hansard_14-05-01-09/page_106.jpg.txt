DR. 14.3.2022 100

manfaat sebab ia melibatkan ibu bapa yang akan bawa anak-anak. Jadi, saya mohon
Yang Berhormat Menteri Kanan berikan perhatian terhadap perkara ini. Terima
kasih.

Datuk Dr. Mohd Radzi bin Md. Jidin: Terima kasih Yang Berhormat Rasah.
Sebenarnya Kementerian Kesihatan Malaysia yang bekerja keras untuk memastikan
kadar vaksinasi ini bertambah dari semasa ke semasa dengan bekerjasama dengan
kami di KPM. Kita cari pelbagai pendekatan, apakah pendekatan yang terbaik untuk
kita pastikan supaya kadar kehadiran murid ataupun anak-anak berumur lima hingga
11 tahun ini dapat ditingkatkan dari semasa ke semasa. Kita ambil kira pandangan
yang diberikan oleh Yang Berhormat Rasah tadi dalam memastikan supaya kadar ini
dapat kita terus tingkatkan.

Saya ke topik seterusnya berkaitan dengan Bantuan Awal Persekolahan. Ahli
Yang Berhormat Sabak Bernam bertanya tentang Bantuan Awal Persekolahan. KPM
ingin memaklumkan bahawa Bantuan Awal Persekolahan telah disalurkan ke
sekolah sejak sesi persekolahan penggal tiga tahun 2021, 2022. Sehingga 11 Mac
2022, prestasi agihan BAP adalah 99.33 peratus iaitu 2.3 juta orang murid yang layak
telah menerima bantuan tersebut.

Untuk maklumat Ahli Yang Berhormat, pemberian BAP ini dibuat secara tunai
atau di kredit ke akaun bank bagi murid yang mempunyai akaun bank. Bagi
pemberian secara tunai, pengagihan dilaksanakan di sekolah mengikut Prosedur
Operasi Standard (SOP) yang dikeluarkan oleh Majlis Keselamatan Negara dan
KKM. KPM prihatin terhadap pemilikan peranti knususnya dalam kalangan murid B40
seperti yang dibangkitkan oleh Ahli Yang Berhormat Jempol dan Sibuti.

Untuk maklumat Ahli Yang Berhormat, kerajaan telah melaksanakan inisiatif
Tabung Cerdik seperti yang diluluskan dalam Belanjawan 2021. Tabung Cerdik
adalah satu inisiatif pemberian peranti digital lengkap dengan pelan data kepada
150,000 orang murid B40 yang dilaksanakan oleh Yayasan Hasanah. Sebuah
yayasan di bawah Khazanah Nasional. Tabung Cerdik merupakan satu inisiatif
Tanggungjawab Sosial Korporat (CSR) oleh syarikat berkaitan kerajaan GLC dan
syarikat pelaburan berkaitan kerajaan atau GLIC. Kesemua 150,000 peranti digital di
bawah inisiatif ini telah selesai diagihkan kepada murid B40 terpilih pada 29 Oktober
2021.

Pada tahun ini, KPM telah diluluskan peruntukan bagi penyediaan peranti
untuk PDP di sekolah. KPM akan menyediakan peralatan teknologi maklumat dan
komunikasi atau ICT meliputi 75,354 unit komputer riba, 3,804 unit pencetak dan
3,800 unit projektor serta 3,228 unit charging cart bagi keperluan PDP di makmal
komputer sekolah termasuk bagi menggantikan peralatan ICT yang telah usang.

Peralatan ICT ini sedang diedarkan ke sekolah terlibat bermula bulan Mac 2022.
