DR. 14.3.2022 132

Sejajar dengan ini, bilangan penganggur menurun daripada 760,700 orang
pada suku keempat 2020 kepada 696,400 orang pada suku keempat 2021.
Kedudukan tenaga buruh pada suku keempat 2021 kekal stabil dengan peningkatan
guna tenaga yang berterusan dan penurunan dalam bilangan penganggur berikutan
pengoperasian semula lebih banyak aktiviti ekonomi dan sosial yang merangsang
kesan positif terhadap pasaran buruh.

Selain itu, peralihan lebih banyak negeri ke fasa berikutnya dalam Pelan
Pemulihan Negara membenarkan lebih banyak aktiviti perniagaan untuk beroperasi
dengan waktu operasi perniagaan yang dilanjutkan. Di samping itu, kebenaran
rentas negeri di kawasan Lembah Klang bertambah dengan pembukaan semula
industri pelancongan domestik di negeri Terengganu dan Pulau Langkawi juga
menggalakkan aktiviti ekonomi. Mengikut sektor ekonomi, guna tenaga dalam sektor
perkhidmatan terus mencatatkan trend peningkatan terutamanya dalam aktiviti
perdagangan borong dan runcit. Perkhidmatan makanan dan minuman serta
pengangkutan dan penyimpanan, trend yang sama turut dilihat dalam sektor
pembuatan dan pembinaan.

Tuan Yang di-Pertua, Yang Berhormat Hulu Rajang, Yang Berhormat Papar
dan juga Yang Berhormat Hulu Selangor telah menyentuh isu pengangguran dan
peluang pekerjaan khusus dalam kalangan golongan belia dan graduan.
Berdasarkan Kaji Selidik Tenaga Buruh oleh Jabatan Perangkaan Malaysia, kadar
pengangguran bagi golongan belia berumur 15 sehingga 24 tahun menurun kepada
11.7 peratus pada suku ke-empat tahun 2021 berbanding dengan 12.8 peratus pada
suku ke-empat tahun 2020.

Manakala statistik siswazah 2020 yang juga dikeluarkan oleh Jabatan
Perangkaan Malaysia melaporkan kadar pengangguran siswazah telah meningkat
kepada 4.4 peratus pada tahun 2020 berbanding 3.9 peratus pada tahun 2019.
Merujuk kepada statistik Sistem Insurans Pekerjaan, sebanyak 515,884 buah
penempatan berjaya diisi mulai Mac 2020 sehingga 4 Mac 2022 termasuk
penempatan kepada golongan belia dan graduan yang baru keluar daripada
universiti dan institut pengajian tinggi.

Prihatin dengan keadaan tersebut, kerajaan telah memperkenalkan pakej-
pakej rangsangan ekonomi yang menawarkan pelbagai inisiatif, skim dan program
sebagai usaha bagi memulihkan kadar pengangguran termasuk dalam kalangan
belia dan graduan Malaysia (Semenanjung, Sabah dan Sarawak).

Kerajaan telah melancarkan inisiatif Jamin Kerja Keluarga Malaysia secara
rasminya pada 19 Februari 2022 dengan matlamat menurunkan kadar

pengangguran melalui penyediaan 600 ribu peluang pekerjaan pada tahun 2022
