DR. 14.3.2022 48

12.11 tgh.

Menteri Luar Negeri [Dato’ Sri Saifuddin Abdullah]: Terima kasih Tuan
Yang di-Pertua. Bagi pihak Kementerian Luar Negeri, saya mengucapkan terima
kasih kepada Ahli-ahli Yang Berhormat khususnya Yang Berhormat Pasir Mas, Yang
Berhormat Bukit Mertajam, Yang Berhormat Batu Kawan, Yang Berhormat Hulu
Langat, Yang Berhormat Kangar dan Yang Berhormat Kinabatangan kerana
membahaskan perkara-perkara yang berkaitan dengan Kementerian Luar Negeri.

Isu tuntutan oleh waris Sultan Sulu. Mengenai isu ini yang telah dibangkitkan
oleh Yang Berhormat Pasir Mas, Yang Berhormat Bukit Mertajam, Yang Berhormat
Kinabatangan, Kerajaan Malaysia telah banyak kali menegaskan pendirian bahawa
Malaysia tidak mengiktiraf dan tidak akan melayan sebarang tuntutan oleh mana-
mana pihak ke atas Sabah.

Negeri Sabah telah diiktiraf oleh Pertubuhan Bangsa-Bangsa Bersatu dan
masyarakat antarabangsa sebagai sebahagian daripada Persekutuan Malaysia,
izinkan saya paraphrase sebagai antara yang menubuhkan Persekutuan Malaysia
pada 16 September 1963. Selain itu ingin ditekankan bahawa Final Award bertarikh
28 Februari 2022 yang telah dikeluarkan dalam prosiding timbang tara yang
dikatakan itu tidak akan menjejaskan kedudukan Sabah sebagai salah satu negeri di
dalam Persekutuan Malaysia. Ingin ditegaskan juga bahawa Kerajaan Malaysia tidak
berdiam diri tetapi sebaliknya kerajaan telah mengambil langkah-langkah perlu untuk
menghentikan prosiding tuntutan tersebut seperti berikut.

Pertama, tindakan perundangan di Sepanyol. Mahkamah Tinggi Madrid,
Sepanyol telah mengeluarkan keputusan yang berpihak kepada Kerajaan Malaysia
apabila memutuskan bahawa pelantikan Dr. Gonzalo Stampa sebagai penimbang
tara yang telah dilantik oleh pihak penuntut adalah terbatal dan tidak sah.

Mahkamah Tinggi Madrid juga telah memutuskan semua prosiding timbang
tara yang berlangsung di Madrid hendaklah diberhentikan serta-merta. Kerajaan
Malaysia telah memfailkan satu aduan jenayah kepada Peguam Negara Sepanyol
terhadap Dr. Stampa memandangkan beliau telah mengingkari keputusan
Mahkamah Tinggi Madrid bertarikh 29 Jun 2021 dengan meneruskan prosiding
timbang tara di Perancis.

Kedua, tindakan perundangan di Perancis. Walaupun keputusan pembatalan
telah dibuat oleh Mahkamah Tinggi Madrid, pihak penuntut telah memperoleh
perintah ex parte dari Tribunal de Grande Instance di Paris, untuk mengiktiraf Partial
Award on Jurisdiction yang dikeluarkan oleh Dr. Stampa pada 25 Mei 2020.
Berdasarkan perintah exequatur, Dr. Stampa telah menukar tempat timbang tara ke

Paris, Perancis untuk mengeluarkan Final Award.
