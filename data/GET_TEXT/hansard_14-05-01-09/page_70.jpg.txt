DR. 14.3.2022 64

Isu yang kedua ialah dalam laman web Facebook Yang Berhormat Pekan,
beliau telah kata bahawa, “Kerajaan boleh menjimatkan bayaran faedah jikalau bon
1MDB boleh ditebuskan secara awal’. Adakah ini tepat atau tidak?

Ketiga, Yang Berhormat Pekan juga mendakwa bahawa pengambilalihan IPP
swasta oleh 1MDB telah menjimatkan wang untuk kerajaan dan telah menambahkan
rizab untuk wang tunai PETRONAS, adakah ini benar atau tidak? Terima kasih.

Datuk Seri Utama Tengku Zafrul bin Tengku Abdul Aziz: Terima kasih
Yang Berhormat Bangi. Tuan Yang di-Pertua, berkenaan hutang 1MDB terdapat
sebenarnya beberapa Ahli Yang Berhormat yang telah membangkitkan perkara ini
termasuklah Yang Berhormat Port Dickson dan juga Yang Berhormat Bagan.

Setakat 28 Februari 2022 dengan andaian kadar tukar wang asing USD1
bersamaan RM4.20 baki komitmen hutang 1MDB yang melibatkan bayaran prinsipal
serta faedah tiga bon dan satu sukuk adalah sebanyak RM38.8 bilion. MOF juga
ingin memaklumkan bahawa dana awam masih perlu digunakan dan pernah
digunakan untuk menanggung hutang 1MDB sama ada dari segi bantuan langsung
ataupun melalui dana pemulihan aset 1MDB.

Berikutan masalah kewangan yang dihadapi oleh 1MDB, kerajaan dari April
2017 hingga November 2021 telah menyalurkan bantuan kewangan dalam bentuk
pinjaman atau pendahuluan berjumlah lebih RM10 bilion melalui MOF dan juga
Syarikat Menteri Kewangan Diperbadankan bagi tujuan membayar komitmen dan
faedah hutang 1MDB. _ Selain daripada bantuan kewangan langsung daripada
kerajaan, faedah hutang 1MDB juga dibiayai dengan menggunakan dana pemulihan
aset 1MDB, our recovery fund— unit trust yang dimasukkan ke dalam satu akaun
amanah di bawah MoF yang diberikan nama, Akaun Amanah Mendapatkan Kembali
Aset atau dengan izin, asset recovery.

Ini bermakna jumlah pembayaran yang telah dibuat oleh kerajaan adalah
sebanyak RM13.31 bilion. Pada masa ini, dana Akaun Amanah yang masih berbaki
sebanyak RM15.76 bilion tidak mencukupi untuk melunaskan kesemua prinsipal
hutang 1MDB. Berdasarkan aliran tunai penyelesaian hutang 1MDB dengan
mengambil kira jangkaan dana penyelesaian yang bakal diterima daripada Ambank
sebanyak RM515 juta, serta baki jaminan pemulihan aset oleh Goldman Sachs
sebanyak USD954 juta, kerajaan masih perlu menampung kekurangan atau shortfall
keperluan dana berjumlah RM17 bilion bagi tujuan pelunasan baki prinsipal dan
faedah hutang 1MDB sebanyak RM38.8 bilion untuk tempoh 2023 hingga 2039.

MOF juga ingin menjelaskan soalan kedua tadi daripada Yang Berhormat
Bangi, penebusan awal terbitan bon 1MDB ini bukannya perkara mudah. Ini kerana
ia perlu mendapatkan persetujuan pemegang bon dan juga melibatkan aspek

undang-undang yang rumit serta keperluan untuk mereka bersetuju dengan harga
