DR. 14.3.2022 79

(vii) penyelenggaraan jalan persekutuan dan projek dan isu-

isu spesifik;

Yang dibangkitkan oleh Yang Berhormat, yang mana saya mohon izin
daripada Tuan Yang di-Pertua, jika masa tidak mengizinkan nanti, saya akan
menjawab soalan spesifik ini secara bertulis. Terima kasih Tuan Yang di-Pertua.

Yang Berhormat Hulu Langat membangkitkan tentang isu sama ada Pelan
Pembangunan Rangkaian Jalan Raya 2030 mengambil kira jajaran jalan raya yang
kerap berlaku bencana. Untuk makluman semua Ahli Yang Berhormat, Pelan
Pembangunan Rangkaian Jalan Raya 2030 merupakan pelan induk yang
dibangunkan oleh Kementerian Kerja Raya untuk dijadikan panduan dan rujukan
dalam perancangan Pembangunan Rangkaian Jalan Raya Kebangsaan. Dalam
penyediaan HNDP 2030 ini, selain daripada perancangan pembangunan peringkat
Persekutuan, negeri dan Koridor Pembangunan Wilayah serta aspek teknikal yang
meliputi analisis unjuran trafik, guna tanah, penilaian ekonomi dan sosioekonomi,
aspek alam sekitar turut diambil kira.

HNDP 2030 mengambil kira keperluan untuk meminimumkan kesan terhadap
persekitaran alam semula jadi di mana ia merupakan antara faktor utama yang harus
dikaji dalam penyediaan HNDP 2030 ini. Mengetahui cabaran dan mengekalkan
keseimbangan antara pembangunan jalan dan kesejahteraan alam sekitar, saringan
alam sekitar telah dijalankan untuk rangkaian jalan raya yang dirancang di mana
saringan ini dapat mengenal pasti reseptor sensitif alam sekitar, menilai potensi
impak negatif pembangunan yang akan dicadangkan dan mengesyorkan strategi
untuk mengelakkan serta meminimumkan kesan terhadap persekitaran alam semula
jadi.

Tuan Yang di-Pertua, selaras dengan Titah Seri Paduka Baginda Yang di-
Pertuan Agong yang menekankan aspek pembangunan wilayah dan pertumbuhan
ekonomi yang seimbang antara Semenanjung dengan Sabah dan Sarawak.
Pembangunan infrastruktur terutamanya Lebuhraya Pan Borneo, Sarawak-Sabah
Link Road dan Lebuhraya Trans Borneo menjadi keutamaan dan perhatian Kerajaan
Persekutuan. Komitmen ini ditegaskan sekali lagi oleh Yang Amat Berhormat
Perdana Menteri pada 4 Mac 2020 semasa mengumumkan keputusan Mesyuarat
Jemaah Menteri mengenai projek-projek kerajaan yang akan dilaksanakan dan
diteruskan bagi tempoh lima ke-10 tahun yang akan datang.

Yang Berhormat Sibuti, Yang Berhormat Tanjong Manis, Yang Berhormat
Kalabakan dan Yang Berhormat Selangau menyuarakan agar projek Trans Borneo
dan SSLR dapat dipercepatkan dan berjalan lancar. Untuk makluman Ahli-ahli Yang
Berhormat sekalian, projek SSLR iaitu Lawas ke Persimpangan Long Lopeng kini

dalam pembinaan. Bagi cadangan pelaksanaan projek SSLR fasa dua yang
