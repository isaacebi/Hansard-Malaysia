DR. 2.3.2022 16

Datuk Seri Mohd Redzuan bin Md Yusof [Alor Gajah]: Terima kasih Tuan
Yang di-Pertua. Saya hendak memohon kepada Kementerian Kesihatan Yang
Berhormat Menteri, kalau dilaporkan hari ini berpuluh ribu kes positif dalam dapatan
data-data terkini. Juga kita menerima data-data terkini mengenai jumlah rakyat
Malaysia telah pun diberi vaksinasi dan juga yang telah menerima dos penggalak.

Soalan saya, adakah kerajaan bersedia untuk berkongsi data berapa
peratuskah di kalangan rakyat yang telah menerima dos penggalak masih lagi
dijangkiti COVID-19 varian Omicron ataupun Delta walaupun ia bertahap 1 dan 2?
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Alor Gajah, sila Yang Berhormat Menteri.

Tuan Khairy Jamaluddin Abu Bakar: Ya, kita memang ada maklumat
tersebut di database gig hub kita. Sekiranya Yang Berhormat perlukan data tersebut,
saya akan bagi secara bertulis sebab memang kita terbitkan data tersebut.

Timbalan Yang di-Pertua [Dato’ Mohd Rashid Hasnon]: Ya, terima kasih.
Soalan tambahan ketiga, sila Yang Berhormat Kuala Selangor.

Dato’ Haji Salim Sharif [Jempol]: [Bangun] Jempol.

Datuk Seri Dr. Haji Dzulkefly bin Ahmad [Kuala Selangor]: Terima kasih
Tuan Yang di-Pertua. Yang Berhormat Menteri, kita sedia maklumi meskipun
Omicron membawa jumlah kemasukan hospital ataupun hospitalization, dengan izin,
dan variant nya agak rendah berbanding Delta, kita sedar bahawa di sana wujud
beberapa juta orang penerima Sinovac berumur lebih 50 tahun ya. Apakah tindakan
yang wajar untuk kementerian memastikan ia mendapat booster dose? Mengapa
KKM dan Menteri menangguhkan booster dose ini ke 31 Mac? Apakah ia bersabitan
dengan PRN Johor atau apakah ya seterusnya? Apakah sebenarnya? Jadi, kalau
dapat sedikit penjelasan. Terima kasih.

Tuan Khairy Jamaluddin Abu Bakar: Ya, terima kasih Yang Berhormat.
Masih terdapat beberapa orang yang belum lagi mendapat booster di kalangan
kumpulan yang disebutkan oleh Ahli Yang Berhormat tadi. Oleh sebab itu kita telah
membuat keputusan untuk memastikan bahawa yang pertamanya, kita sudah pun
memperluaskan pemberian booster kepada semua melalui walk-in iaitu melalui walk-
in kepada PPV untuk booster, itu yang pertama.

Kedua adalah untuk kita memberi pilihan booster kepada mereka yang belum
lagi mendapat dos penggalak mereka. Oleh sebab ada keengganan di kalangan
beberapa orang penerima vaksin untuk mendapat vaksin yang bercampuran
daripada dos primer mereka. Jadi, sekarang ini di beberapa PPV, kita bagi pilihan

Pfizer, AstraZeneca, Sinovac dan sebagainya.
