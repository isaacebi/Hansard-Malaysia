DR. 2.3.2022 36

Tuan Yang di-Pertua, sebenarnya terdapat juga agensi yang lain yang terlibat
dalam memastikan supaya tidak ada rumah yang di mana — di tempat-tempat
ataupun lokasi yang bahaya. Umpamanya, kita ada Jabatan Alam Sekitar yang akan
menentukan kualiti alam sekitar di bawah Akta 127. Kita ada Jabatan Kerja Raya di
bawah Akta Jalan, Parit dan Bangunan (Akta 133). Kita ada Jabatan Mineral dan
Geosains Malaysia (Akta Pembangunan Mineral) (Akta 525) dan PLANMalaysia
(Akta Perancangan Bandar dan Desa) (Akta 1372). Ini antara agensi yang juga
terlibat, yang perlu memberikan pandangan sebelum satu-satu projek perumahan
dapat dibina. Sebab itulah tidak semudah itu syarikat-syarikat perumahan boleh
membina di mana-mana rumah yang mereka ingin bina tanpa mendapat keizinan
atau mendapat komen daripada agensi-agensi yang terlibat.

Saya ingat terima kasih atas pandangan Yang Berhormat Bukit Bintang. lItu
satu pandangan yang baik dan insya-Allah kita akan beri perhatian. Terima kasih,
Tuan Yang di-Pertua.

Tuan Sabri bin Azit [Jerai]: Okey, Jerai.

Tuan Yang di-Pertua: Ya, Yang Berhormat Jerai. Ringkas sahaja sebab
sudah habis mana ini.

Tuan Sabri bin Azit [Jerai]: Ya, terima kasih Tuan Yang di-Pertua. Apakah
tindakan kementerian bagi melindungi rakyat bagi kes rumah yang dibeli tidak
disiapkan oleh pemaju perumahan yang tidak bertanggungjawab sedangkan
bayaran bulanan sudah pun berjalan? Ada juga dalam kalangan projek ini di bawah
projek kerajaan PPA1M. Mohon penjelasan.

Dato’ Sri Dr. Haji Ismail bin Abd Muttalib: Terima kasih, Tuan Yang di-
Pertua, Terima kasih, Yang Berhormat. Sebenarnya kita akui — saya lupa, saya tidak
ada maklumat di sini. Terdapat projek-projek yang terbengkalai, projek-projek yang
sakit yang sedang kita beri perhatian bahkan Yang Berhormat Menteri kita — kita telah
tubuhkan di bawah Kementerian Perumahan dan Kerajaan Tempatan ini satu war
room; bilik gerakan khas untuk kita memastikan supaya rumah-rumah yang
terbengkalai ini dapat kita selesaikan segera. Sebab itulah kita akan ambil tindakan.
Bahkan sedang dan telah pun diambil tindakan. Akan terus memastikan termasuklah
kita menamatkan kontraktor yang tidak mampu ini dan kita melantik kontraktor
penyelamat bagi menyelesaikan pembinaan rumah-rumah yang terbengkalai ini.
Terima kasih, Tuan Yang di-Pertua.

Tuan Yang di-Pertua: Terima kasih Yang Berhormat semua, sekarang
tamatlah sesi untuk waktu pertanyaan-pertanyaan bagi jawab lisan pada hari ini.

Terima kasih, semua Yang Berhormat.

[Sesi untuk Pertanyaan-pertanyaan bagi Jawab Lisan tamat]
