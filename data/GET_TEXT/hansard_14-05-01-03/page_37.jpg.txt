DR. 2.3.2022 31

Namun, apakah dalam pengetahuan Yang Berhormat Menteri masih lagi
terdapat isu yang timbul di mana terdapat perkara yang perlu diselesaikan oleh
kementerian dalam memastikan kebajikan frontliners ini dapat diberi keutamaan?
Saya dimaklumkan elaun khas kepada mereka tidak diberikan sepenuhnya, daripada
RM600 hanya diberikan RM300 sahaja.

Terdapat juga yang tidak diberikan kerana tidak memenuhi kriteria seperti
vaksin tidak lengkap walaupun ia telah disahkan mempunyai alergi kepada dirinya.
Jadi, demikian juga dalam soal jumlah hari tugasan mesti mencukupi empat hari dan
sebagainya.

Ini satu perkara yang perlu penjelasan daripada kementerian tentang perkara
yang ditimbulkan, terima kasih.

Tuan Khairy Jamaluddin Abu Bakar: Ya, terima kasih kepada Yang
Berhormat. Memang kita ada beberapa syarat termasuklah lengkap vaksinasi.

Namun demikian, bagi mereka yang tidak dapat di vaksinasi atas sebab-
sebab perubatan, maka mereka dikecualikan dan layak untuk menerima elaun khas
mereka. Untuk syarat-syarat yang lain ia semunya telah pun dimaklumkan kepada
anggota kesihatan yang layak dibayar elaun tersebut. Antaranya:

(i) melaksanakan aktiviti pengesanan dan saringan kesihatan

wabak COVID-19;

(ii) mereka yang menerima, mengumpul dan mengangkut ujian

sampel;

(iii) menguruskan kemasukan dan perawatan pemulihan bagi

individu yang disyaki atau pesakit COVID-19;

(iv) menguruskan kemasukan dan perawatan pemulihan bagi

individu yang disyaki;

(v) bertugas di Jabatan Kecemasan dan Trauma di Hospital;

dan

(vi) menguruskan pesakit yang disyaki COVID-19.

Jadi, ini semua adalah syarat-syaratnya. Jika ada dan juga doktor dan juga
anggota kesihatan yang diarah layak dibayar elaun khas berdasarkan jumlah hari
bertugas sama ada RM600 bagi tempoh 15 hari dan ke atas dalam sebulan atau
RM300 bagi tempoh kurang daripada 15 hari dalam sebulan yang berada di CPRC
yang menganggotai Rapid Assessment Team.

Jadi, ini semua syaratnya. Kalau sekiranya ada aduan tertentu daripada Yang
Berhormat, boleh di tujukan kepada saya, terima kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Menteri. Soalan tambahan kedua, saya jemput Yang Berhormat

Tumpat.
