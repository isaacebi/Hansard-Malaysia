DR. 2.3.2022 17

Ini telah membantu menaikkan sedikit liputan-liputan vaksinasi di kalangan
mereka yang sebelum ini mungkin tidak mahu mengambil booster. Tempoh yang kita
beri ini adalah bukan berkaitan dengan pilihan raya negeri tetapi lebih kepada untuk
kita memberi masa sedikit bagi mereka untuk melengkapkan booster.

Ada banyak permintaan supaya dilanjutkan sedikit masa. Jadi, lanjutan masa
ini pun adalah yang terakhir, yang muktamad. Pada akhir bulan ini, sekiranya mereka
tidak mendapat dos penggalak mereka, maka status vaksinasi mereka adalah tidak
lengkap.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri.

Dato’ Haji Salim Sharif [Jempol]: Sikit.

Timbalan Yang di-Pertua [Dato’ Mohd Rashid Hasnon]: Minta maaf Yang
Berhormat Jempol, saya tertakluk kepada Peraturan Mesyuarat 24(3) - Maksimum 3
soalan tambahan. Terima kasih Yang Berhormat Jempol, terima kasih tadi Yang
Berhormat Kepong juga. Pertanyaan jawab lisan yang seterusnya, saya ingin

menjemput Yang Berhormat Dato’ Mohd. Nizar bin Haji Zakaria; Parit.

7. Dato’ Mohd. Nizar bin Haji Zakaria [Parit] minta Menteri Pembangunan
Usahawan dan Koperasi menyatakan adakah pihak kementerian bercadang untuk
menukar geran-geran bantuan yang diberikan sebelum ini kepada geran padanan
boleh ubah di mana sekiranya pembiayaan tersebut berupaya merangsang
perniagaan hingga berjaya, maka geran padanan itu boleh diubah menjadi geran
percuma mengikut terma yang dipersetujui.

Menteri Pembangunan Usahawan dan Koperasi [Tan Sri Noh bin Haji
Omar]: Terima kasih Tuan Yang di-Pertua. Untuk maklumat Yang Berhormat Parit,
MEDAC melalui SME Corp. Malaysia ada menyediakan insentif pelaksanaan
Program Peningkatan Enterpris Bumiputera (BEEP) yang menyediakan bantuan
berbentuk geran dengan nilai maksimum sehingga RM500,000 bagi tujuan
peningkatan kapasiti dan keupayaan perniagaan PMKS.

Walau bagaimanapun, Program BEEP ini tidak menyediakan geran secara
keseluruhan tetapi diberikan dalam bentuk geran padanan dan tertakluk kepada
kelulusan peratus bantuan geran boleh dipertimbangkan mengikut saiz syarikat
seperti berikut:

(i) 90 peratus geran untuk syarikat bersaiz mikro;

(ii) 60 peratus geran untuk syarikat bersaiz kecil; dan

(iii) 50 peratus untuk syarikat bersaiz sederhana.

Bagi tahun 2021, sejumlah RM38.7 juta telah diluluskan dan memberikan
manfaat kepada 310 buah syarikat PKS. Geran padanan ini dilaksanakan bagi

memastikan adanya komitmen dipihak syarikat untuk menanggung sebahagian kos
