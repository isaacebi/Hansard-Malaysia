DR. 2.3.2022 60

Tuan Sanisvara Nethaji Rayer a/l Rajaji [Jelutong]: Yang Berhormat Ketua
Pembangkang, boleh? Cuma hendak tanya pendapat Yang Berhormat Port Dickson,
tentang kekeliruan yang sekarang ketara di minda rakyat di antara PN dan BN.
Sedangkan dalam kerajaan, mereka bersama tetapi semasa berkempen kita lihat
Yang Berhormat Pagoh membuat kenyataan-kenyataan menghentam Yang
Berhormat Pekan dan juga sebaliknya. Jadi rakyat dalam keadaan begitu keliru,
siapakah yang sebenarnya mentadbir kerajaan. Apakah komen Yang Berhormat
mengenai perkara ini? Terima kasih.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Yang Berhormat Ketua Pembangkang, boleh? Hang Tuah Jaya. Sedikit.

Dato’ Seri Anwar bin Ibrahim [Port Dickson]: Betul. Memang rakyat yang
keliru saya nasihatkan kalau PN kutuk BN, BN kutuk PN, kita pilih PH dengan
KEADILAN lah. [Tepuk]

Akan tetapi ini daripada segi maksud yang ditanya itu ialah kerana kacau
bilau. Di Persekutuan ada satu kerajaan tetapi dua mazhab. Kemudian di kempen di
bawah itu, serangan bertubi-tubi di antara satu sama lain. Jadi, katanya rakyat keliru.
Jadi, saya cadangkan supaya rakyat balik kepada pokoknya, bukan permusuhan
peribadi, bukan permusuhan parti tetapi melihat kepada agenda parti dan harapan
kepada rakyat untuk bawa perubahan.

Harapan daripada rakyat bahawa perubahan seperti mana di Johor,
penyelesaian masalah ekonomi yang lebih seimbang, menyelesaikan masalah
pengangguran dan menyelesaikan masalah perumahan. Ini bagi saya terkait dengan
apa yang saya tekankan di peringkat awal. Ini isu governance. Kita tidak boleh terus
kelihatan lemah sehingga diambil kesempatan oleh pihak-pihak tertentu. Kita mesti
berikan satu harapan kepada rakyat dan mengakui apa keterbatasan sebelum ini dan
meneruskan agenda pembangunan. Saya percaya ini boleh diluruskan dengan
mandat diberikan sepertimana mandat pada tahun 2018 kepada Pakatan Harapan
dan KEADILAN dalam pilihan raya ini.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Yang Berhormat Ketua Pembangkang, boleh sedikit?

Dato’ Seri Anwar bin Ibrahim [Port Dickson]: Sebab itu saya minta supaya
Yang Amat Berhormat Perdana Menteri melihat semula SOP supaya beri keadilan.
Mereka yang putuskan ada pilihan raya, mereka harus sedia untuk terima SOP yang
lebih adil. Saya harap SPR jangan dianggap sebagai perkakas untuk memihak
kepada— memberi kepentingan kepada satu pihak sehingga menjejaskan proses
pilihan raya yang adil.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Boleh Tuan Yang di-Pertua? Yang Berhormat Ketua Pembangkang—
