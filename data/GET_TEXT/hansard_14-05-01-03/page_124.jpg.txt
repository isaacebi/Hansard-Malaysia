DR. 2.3.2022 118

secara flexi hours di syarikat-syarikat swasta ataupun syarikat-syarikat berkaitan
kerajaan (GLC). Ini bukan sahaja boleh menambahkan pendapatan atlet malah
memberikan platform kerjaya alternatif kepada mereka. Program Malaysian Athlete
Career And Education (MACE) harus diperkasakan untuk mewujudkan satu
ekosistem kerjaya sukan serta pasca kerjaya sukan yang lebih baik kepada atlet.

KBS juga patut meningkatkan keupayaan Yayasan Kebajikan Atlet
Kebangsaan (YAKEB) untuk memastikan semua atlet, bekas atlet negara kita
mendapat perlindungan yang sewajarnya di bawah program kebajikan YAKEB. Saya
sarankan supaya satu peruntukan tambahan sebanyak RM65 juta disalurkan kepada
YAKEB.

KBS dan persatuan-persatuan sukan juga perlu melaksanakan strategi
perbelanjaan berhemah seperti penjimatan melalui tender terbuka. Hentikan budaya
membiayai percutian sukan sama ada untuk pegawai-pegawai menteri, penjawat
awam kanan mahupun pegawai-pegawai persatuan sukan dengan alasan mengiring
atlet ke temasya sukan.

Akhirnya, KBS perlu menggalakkan pembangunan kelab-kelab sukan
profesional yang mampu mencungkil bakat sukan di samping menarik pelaburan
swasta. Sebagai contohnya, semasa pentadbiran PH, KBS berjaya mendapat
persetujuan BAM untuk membenarkan pemain profesional bertanding mewakili
negara kita. Ini telah membolehkan beberapa orang pemain kebangsaan menjadi
pemain profesional yang dibiayai oleh pihak swasta dan pada masa yang sama
diberikan peluang mewakili negara di temasya antarabangsa. Sistem kelab ini kita
lihat memang memberikan kejayaan bukan sahaja di negara kita tetapi di negara-
negara lain bukan sahaja dalam bidang badminton tetapi dalam sukan-sukan yang
lain.

Isu seterusnya yang saya hendak bangkitkan ialah kos ujian saringan PCR
COVID-19 dan juga RTK yang saya rasa masih mahal. Saya baru saja menjalankan
pemeriksaan PCR sebelum datang ke Parlimen bersama pembantu saya di sebuah
klinik swasta kerana tidak dapat bergegas ke Kuala Lumpur untuk membuat PCR
secara percuma di Parlimen. Harga yang saya perlu bayar ialah RM220 seorang.
Dua orang ialah RM440. Ini PCR. RTK mungkin sekarang— tadi baru saya beli ada
sampai RM8 ke RM10. Saya rasa kos ini masih mahal lagi.

Saya harap kerajaan boleh mendengar keluhan rakyat. Kalau kita betul-betul
hendak orang kata masuk ke dalam situasi endemik, maka segala keperluan untuk
berdepan dengan pandemik atau wabak ini perlu mudah diakses oleh rakyat
termasuk pelitup muka, hand sanitizer, oximeter, kit ujian saringan sama antigen

ataupun PCR. Saya harap ya, kit ujian saringan PCR boleh diberikan subsidi.
