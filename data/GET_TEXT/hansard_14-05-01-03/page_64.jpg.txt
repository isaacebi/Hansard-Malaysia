DR. 2.3.2022 58

penjelasan kerana selama ini saya tengok Kementerian Pertahanan memang
mengelak daripada memberi jawapan kepada soalan-soalan yang dibangkitkan
selain daripada jawapan umum. Baik, helikopter selesai.

01250

Soal luar negara ini, soal Palestin dan konflik Rusia—Ukraine. Soal Palestin
pertamanya, saya harap kerajaan konsisten menyuarakan kerana keganasan Israel
berterusan di kawasan yang dirobohkan, dirampas masih lagi bertambah. Jadi,
selama ini Malaysia daripada segi ini konsisten. Saya harap Yang Berhormat Menteri
Luar Negeri terus menyuarakan dengan lebih lantang hal-hal sedemikian. Begitu juga
tentang konflik Myanmar. Myanmar ini jiran kita. Jadi kalau kita cakap soal Palestin,
Ukraine kemudian kita juga lemah sedikit tentang Myanmar dan nasib Rohingya,
saya tidak fikir munasabah.

Mengenai konflik Rusia—Ukraine ini, memang ada kontroversi sedikit kerana
ada yang mengatakan seolah-olah kita ini ikut selera Amerika Syarikat. Saya hendak
sebut, keganasan dan penaklukan Amerika Syarikat baik di Iraq atau campur tangan
di Syria ataupun Libya tak pernah kita sokong. Maka harus kita lantang menentang.
Akan tetapi dalam nada yang sama, kita juga tidak boleh mengizinkan dengan apa
alasan pun penaklukan Rusia ke atas Ukraine. Membantah pendirian Rusia
menakluki Ukraine tidak bermakna kita menyokong Barat dalam salah laku mereka
di tempat-tempat yang lain.

Jadi biar Malaysia ini konsisten menolak apa juga tindakan kuasa besar
membuli, menakluki, merampas hak negara-negara kecil yang lain. Oleh sebab itu
Malaysia harus lebih tegas dalam soal konflik Rusia dengan Ukraine kerana ini
bertentangan dengan Konvensyen Geneva dan negara seperti kita kalau kita diam,
risikonya juga akan menimpa kita.

Saya hendak akhir — sedikit sahaja sentuh tentang Johor. Ini kerana ada
dibangkitkan soal oleh Yang di-Pertuan Agong tentang kestabilan politik, jangan
politik siang malam. Sudah ada pilihan raya, kena politik siang malam lah Tuan Yang
di-Pertua. Sebab itu bagi kita tidak ada sebab mengapa dipaksa ada pilihan raya.
Hanya kerana keangkuhan satu buah parti kononnya kalau menang besar di Melaka,
ia hendak tunjuk gagahnya. Belum tentu.

Kadang-kadang orang mula tersasul kerana terpukau dengan kemenangan
sedikit, dia rasa dia mesti menang semua. Akan tetapi soalnya dengan COVID-19
Omicron macam ini, berapa orang— saya dengar hari pertama 22 Ahli Parlimen yang
positif. Kita tidak kempen, tidak boleh. Kempen walaupun SOP itu ketat, tidak
munasabah tetapi diadakan pilihan raya. Yang hendak sangat pilihan raya sebab

apa?
