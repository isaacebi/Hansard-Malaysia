DR. 2.3.2022 132

sedia ada? Saya juga memohon status terkini pembinaan blok baru Hospital Papar.
Berkenaan dengan kebajikan ibu tunggal.../[Disampuk]

Timbalan Yang di-Pertua [Dato’ Mohd Rashid Hasnon]: Sudah lebih tiga
minit Yang Berhormat.

Tuan Haji Ahmad bin Hassan [Papar]: Okey, okey. Berkenaan dengan
kebajikan ibu tunggal, apakah penambahbaikan yang telah dibuat bagi memastikan
kebajikan ibu tunggal khususnya di Papar dan di Sabah dapat dibela kerana ramai
daripada mereka ini mempunyai anak.

Satu lagi Tuan Yang di-Pertua, berkenaan dengan rumah PPR. Adakah
kerajaan sedar bahawa mereka yang menduduki rumah PPR di PPR Segindai dan
PPR Kinarut tidak mendapat moratorium sewa bulanan, adakah kerajaan akan
menyediakan skim jualan jual beli untuk penghuni-penghuni ini? Isu kebersihan juga
perlu diberikan perhatian oleh kementerian dan pihak kerajaan tempatan.

Sebelum saya mengundur diri, saya ingin juga menyentuh berkenaan dengan
jambatan kedua Papar yang mana sangat diperlukan oleh penduduk Papar. Saya
dengan ini menyokong dan menjunjung Titah Diraja. Papar dengan ini mengundur
diri. Terima kasih.

Timbalan Yang di-Pertua [Dato’ Mohd Rashid Hasnon]: Seterusnya saya

ingin menjemput Yang Berhormat Kota Kinabalu, 10 minit.

5.48 ptg.

Tuan Chan Foong Hin [Kota Kinabalu]: Terima kasih kepada Tuan Yang
di-Pertua. Isu yang pertama saya ingin bangkitkan adalah berkenaan juga dengan
MoU, Memorandum Persefahaman di antara kerajaan dan juga Ahli-ahli Parlimen
Pakatan Harapan.

Tuanku telah menyatakan bahawa Pindaan Perlembagaan Persekutuan
berkaitan Perjanjian Malaysia 1963 berjaya diluluskan melebihi dua per tiga Ahli
Dewan Rakyat dan Ahli Dewan Negara pada Disember tahun lalu hasil kesepakatan
dan kematangan politik ini. Saya amat setuju dengan baginda bahawa peristiwa
Pindaan Perlembagaan Persekutuan tersebut bakal terpahat sebagai detik
bersejarah buat seluruh rakyat Malaysia.

Namun demikian, saya juga ingin menegaskan bahawa_ Pindaan
Perlembagaan Persekutuan berkaitan Perjanjian Malaysia 1963 hanya merupakan
langkah pertama untuk pengiktirafan Sabah dan Sarawak sebagai rakan kongsi
dalam Persekutuan Malaysia. Masih banyak lagi kerja yang belum siap. Yang
Berhormat Kota Marudu baru-baru ini mengumumkan bahawa Sabah akan
menerima peningkatan hampir lima kali ganda dalam pemberian khas atau geran

tahunan.
