DR. 2.3.2022 57

sekurang-kurangnya syarikat balak itu bagilah ganti rugi sedikit kepada rumah-rumah
yang terjejas oleh banjir. Tidak ada jawapan, yang setakat hari ini saya tahu belum.
Padahal peningkatan eksport kayu balak ini dari segi angka yang saya berikan itu
kurang tepat kerana saya lihat daripada rekod lain.

Akan tetapi saya semak balik daripada Prestasi Eksport Kayu Malaysia 2017
hingga 2021 Lembaga Kayu Malaysia. Pada 2018 sebanyak RM22.3 bilion. Pada
2020 sebanyak RM22 bilion dan pada tahun 2021 sebanyak RM17.9 bilion.
Takkanlah tidak boleh dipastikan semua rumah, semua kawasan yang terjejas akibat
pembalakan ini diberi sedikit ganti rugi oleh syarikat. [Tepuk] Akan tetapi belum ada
jawapan.

Saya takut kalau tanya Jabatan Perhutanan, “setelah kita membuat kajian
yang rapi dan teliti, maka didapati banjir tidak terkesan oleh balak’. Hei! Saya masih
ingat sebab saya Menteri Pendidikan. Ada laporan dari Universiti Utara Malaysia.
Kawasan Universiti Utara kita kata jangan ada, hentikan pembalakan, pakat dengan
kerajaan negeri, henti. Kemudian, ada lori balak keluar, saya dapat laporan. Rujuk
ke Jabatan Perhutanan, dia kata tidak nampak. Saya kata kalau jarum keluar tidak
nampak, ini lori balak keluar pun tidak nampak. Demikianlah keadaannya.

Tuan Mohamad bin Sabu [Kota Raja]: Yang Berhormat, ringkas saja.
Sebenarnya hendak tebang balak banyak itu untuk membiakkan harimau. Kena
faham, kena belajar daripada pemimpin Kelantan. [Ketawa] Kalau balak ditebang,
anak-anak pokok tumbuh, harimau akan banyak, itu tujuannya, kena faham sedikit
Yang Berhormat Port Dickson. [Ketawa]

Dato' Seri Anwar bin Ibrahim [Port Dickson]: Itu Harimau Malaya. Itu
kadang-kadang, kalau pandangan macam itu sebenarnya tidak payah jawab saja.
Saya cadangkan kepada Yang Berhormat Kota Raja, lain kali jangan bacalah cerita-
cerita itu. Hati pun sakit, jawapan tidak selesai, masalah tidak selesai. Kalau itu
teorinya, maknanya harimau banyak di New York sebab semua pokok ditebang.
[Ketawa] Baik, jadi sebab itu kita kata ini natural asset yang disebut oleh Yang di-
Pertuan Agong dan saya harap ini diberikan keutamaan sebelum terlambat.

Sedikit tentang pertahanan. Kita nampak ramai yang sukacita kerana
helikopter dah sampai, helikopter MD530G yang sepatutnya tiba pada tahun 2016.
Jadi lewat 43 bulan. Jadi saya hendak tanya Yang Berhormat Menteri Pertahanan,
dah lewat ini kalau ikut LAD ada dendanya sebanyak RM147 juta tetapi ada
dendalah, 43 bulan. Jadi saya hendak tanya, ada dibayar atau tidak? Atau dibayar
kepada syarikat kerana syarikat ini syarikat UMNO Subang dululah.

Jadi, saya hendak ada penjelasan kerana Yang Berhormat Menteri
Pertahanan ini selama ini kita dok tanya beberapa hal tentang light combat aircraft

yang diberi kepada Korea Aerospace, itu yang bernilai RM4 bilion. Saya minta
