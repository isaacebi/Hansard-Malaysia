DR. 2.3.2022 128

Tuan Yang di-Pertua, baru-baru ini ada berita tular di mana waris Sultan Sulu
menang kes mahkamah di mana Kerajaan Malaysia diarahkan untuk membayar
pampasan berjumlah RM62.596 bilion kepada waris Sultan Sulu yang diputuskan
oleh Mahkamah Arbitrasi Paris di Perancis. Soalan saya, adakah Kerajaan Malaysia
melalui pejabat Peguam Negara dalam menghantar wakil atau melantik peguam di
negara Perancis bagi tujuan bantahan.

Tuan Yang di-Pertua, Tuanku ada menitahkan berkenaan dengan MoU
antara kerajaan dan pembangkang untuk memungkinkan kestabilan politik dapat
dicapai. MoU menyatakan akan mempertahankan hak dan tanggungjawab Abhli
Parlimen untuk berfungsi semak dan imbang dalam mengawasi, meneliti dan
memastikan kerajaan bertanggungjawab kepada Parlimen.

Dulu kami dijanjikan di Dewan yang mulia ini bahawa semua Ahli Parlimen
yang menandatangani MoU atau tidak akan mendapat peruntukan Parlimen. Akan
tetapi pada realitinya tidak sama sekali. Semua itu satu pembohongan. Jadi apa
sebenarnya erti Keluarga Malaysia kalau ada ratusan ribu orang rakyat masih
dipinggirkan. Sudahlah kami dipinggirkan projek-projek yang kami pohon menjadi
keutamaan dan mendesak untuk rakyat pun tidak dipedulikan. Orang Sabah kata
cakap tidak serupa bikin.

Tuan Yang di-Pertua, pindaan terhadap perlembagaan yang telah diluluskan
di Parlimen pada sesi lalu memberikan harapan kepada rakyat Borneo. Namun,
sehingga kini kerajaan masih lagi belum meletakkan apa-apa sasaran mahupun
tempoh pelaksanaan pindaan perlembagaan susulan yang berkaitan dengan
perjanjian Malaysia. Saya tidak mahu bahawa pindaan ini hanya bersifat kosmetik
dan tidak membawa apa-apa makna kepada rakyat Sabah dan Sarawak.

Justeru, saya memohon kerajaan untuk menyenaraikan lengkap serta tarikh
terperinci pindaan-pindaan yang akan dibuat sama ada pindaan perlembagaan
ataupun pindaan rang undang-undang yang sedia ada bagi memastikan setiap
perkara di bawah perjanjian MA63 dapat dilaksanakan sepenuhnya. Sekali lagi saya
ingatkan bahawa pentadbiran Kerajaan Pakatan Harapan dan Warisan dahulu
sebanyak 17 Perkara telah diluluskan daripada 21 Perkara di bawah Mesyuarat
Jawatankuasa Khas Kabinet untuk menyemak pelaksanaan MA63.

Terdapat empat perkara yang perlu dilaksanakan dengan segera iaitu
pembayaran petroleum, galian minyak dan medan minyak selain persoalan
mengenai Akta Laut Wilayah 2012, Akta 750 dan hak negeri ke atas pelantar benua.
Saya mohon kerajaan tetapkan tarikh bilakah ia akan dilaksanakan.

Dalam melindungi hak dan keistimewaan kedua-dua wilayah Sabah dan
Sarawak dan juga bagi mencerminkan Sabah dan Sarawak sebagai sekutu

Persekutuan Tanah Malaya seperti yang tertakluk dalam Perjanjian 1963, Kerajaan
