DR. 2.3.2022 134

Tuan Yang di-Pertua, seterusnya saya hendak masuk ke ini isu untuk
Rancangan Malaysia Ke-12 dan pemantauan pelaksanaan projek-projek RMKe-12.
Saya ingin membangkitkan bahawa Menteri di Jabatan Perdana Menteri iaitu Yang
Berhormat Jeli telah melaporkan dan mengatakan bahawa terdapat 92 buah projek
yang bermasalah atau sakit di seluruh Malaysia. Sakit ini maksudnya projek tersebut
mengalami kelewatan melebihi 2 bulan atau 20 peratus berbanding dengan jadual
pelaksanaan.

Dalam jumlah 92 projek ini, Sabah tertinggi dengan 16 projek sakit berada di
Sabah. Saya mohon yang mana projek-projek 16 ini, senaraikan ke semua 16 projek
sakit di Sabah. Saya hendak tahu kenapa dan sebab berlakunya projek sakit tertinggi
di Sabah. Adakah proses dibuat tender ini yang bermasalah kah? Apakah langkah-
langkah atau tindakan daripada kementerian untuk memperbaiki keadaan ini supaya
tidak berlaku lagi projek tergendala di Sabah.

Selepas itu saya masuk ke isu pembinaan projek Lebuh raya Pan Borneo.
Kita semua tahu, Yang Berhormat Kinabatangan selalu mempromosikan cara inisiatif
kewangan swasta PFI sebagai kaedah yang paling baik untuk mempercepatkan
pelaksanaan projek Lebuhraya Pan Borneo di Sabah. Ini kerana tanpa menunggu
wang di salurkan daripada Kerajaan Persekutuan. Menurut beliau, ini sangat-sangat
lewat tetapi namun demikian Menteri Kewangan baru-baru ini apabila beliau melawat
ke Sabah, beliau berkata dalam kes Lebuhraya Pan Borneo Sabah, PFI tidak sesuai
sebab dengan izin, not commercially viable.

Menteri Kewangan berkata Lebuhraya Pan Borneo not commercially viable
kerana tanpa tol dan jika kerajaan meletakkan tol di sana caj akan terlalu mahal untuk
pengguna. Tanpa tol, tiada pihak swasta akan membiayai lebuh raya tersebut secara
PFI. So, saya ingin bertanya di sini, apakah cara untuk mempercepatkan pembinaan
Lebuhraya Pan Borneo di Sabah kerana Yang Berhormat Kinabatangan selalu
mempromosikan PFI dan Kerajaan Persekutuan sampai sekarang belum mengambil
sebarang kata putus untuk macam mana mempercepatkan pembinaan Lebuhraya
Pan Borneo di Sabah berbanding dengan proses yang cepat di Sarawak.

Selepas itu saya masuk ke isu untuk rasuah. Dalam Titah Tuanku, rasuah
merupakan sesuatu isu yang serius. Di sini saya ingin hendak bangkitkan isu untuk
bekas Timbalan Pengarah Jabatan Air Negeri Sabah Teo Chee Kong di bebas tanpa
dilepaskan (DNAA) bagi 146 pertuduhan penggubahan wang haram di Mahkamah
Khas Rasuah Kota Kinabalu pada 18 Februari yang lalu. Tertuduh turut dikenakan
bayaran kompaun RM30 juta oleh pihak SPRM mengikut seksyen 92 Akta
Pencegahan Penggubahan Wang Haram, Pencegahan Pembiayaan Keganasan dan
Hasil daripada Aktiviti Haram 2001.
