DR. 2.3.2022 45

Dato’ Seri Anwar bin Ibrahim [Port Dickson]: Ini soal Tan Sri Dr. Zeti Akhtar
Aziz dan suami Datuk Tawfiq Ayman, saya sudah sebut sebahagiannya semalam.
Jawapan saya sangat kesal dan tidak memuaskan daripada yang saya teliti tadi
tetapi Singapura lebih dahulu kerana maklumat yang diperoleh, yang mencurigakan
kerana masuk ke Bank UBS di bawah nama Iron Rhapsody Ltd., dimiliki oleh Tawfiq
Ayman yang mempunyai nama yang sama, melainkan ada Tawfiq Ayman yang lain
yang juga suami kepada Tan Sri Dr. Zeti Akhtar Aziz dan seorang anak lelaki yang
dipercayai anak kepada beliau.

Jadi aliran masuk itu, tahun 2008, 2009, 2015 dan 2016. Tuan Yang di-
Pertua, saya bawa di Parlimen ini tahun 2010 dan ditempelak dahsyat oleh kawan-
kawan, rakan-rakan Yang Berhormat di sebelah sana. Seolah-olah saya menipu,
merekayasa bahan bukti dan tidak ada asas kerana sentimen dan permusuhan
politik. Tahun 2010, 2011, kalaulah Yang Amat Berhormat Perdana Menteri, Yang
Berhormat Menteri Kewangan dan Kabinet ketika itu prihatin, dia boleh sekurang-
kurangnya meleraikan sedikit demi sedikit permasalahan itu. Akan tetapi, tidak.

Jadi kalau ada orang menganggap kita berucap di sini, dia dengar, kemudian
ada tindakan, itu sebenarnya palsu. Dia naif dari segi politik kerana sementara kita
keluarkan, masih ada rakan-rakan, sebahagiannya sekarang sebelah sini ya, yang
masih mempertahankan. Tahun 2013 dalam kempen pilihan raya Pakatan Rakyat
pada ketika itu, 1MDB itu disuarakan tetapi masih ada yang mempertahankan. Jadi,
dia mengambil masa untuk rakyat bangkit dan sedar.

Tuan Mohamad bin Sabu [Kota Raja]: Ketua Pembangkang.

Dato’ Seri Anwar bin Ibrahim [Port Dickson]: Sebenarnya Tuan Yang di-
Pertua, sebab itu saya tidak setuju kalau kita katakan rakyat, tidak. Ini kerana 1MDB
itu menjadi satu gegaran dalam kalangan rakyat...

Tuan Mohamad bin Sabu [Kota Raja]: Yang Berhormat Ketua
Pembangkang.

Dato’ Seri Anwar bin Ibrahim [Port Dickson]: ...Yang merasakan ada satu
ketempangan dalam sistem pentadbiran dan pengurusan di negara kita.

Tuan Mohamad bin Sabu [Kota Raja]: Yang Berhormat Ketua
Pembangkang ini barangkali kurang sedar. Orang Islam ini ada pintu taubat. Dia buat
jahat macam mana pun, dia ada pintu taubat. Orang bukan Islam tidak ada pintu
taubat. Orang yang ada pintu taubat ini, dia jahat kah, dia rasuah kah, kita kena
sokong. Kena faham sedikit, ada argumen itu di Malaysia ini.

Tuan Ahmad Fahmi bin Mohamed Fadzil [Lembah Pantai]: Yang
Berhormat Port Dickson, Lembah Pantai. Boleh? Terima kasih Yang Berhormat

Ketua Pembangkang. Terima kasih Tuan Yang di-Pertua.
