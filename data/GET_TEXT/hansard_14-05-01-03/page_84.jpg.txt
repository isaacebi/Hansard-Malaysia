DR. 2.3.2022 78

hampir RM23 bilion. Ini bukan wang rakyat. Sepatutnya wang ini boleh digunakan
untuk membayar hutang 1MDB.

Tuan Yang di-Pertua, ini tidak termasuk aset-aset 1MDB. Penjimatan pada
penyelesaian perjanjian berat sebelah IPP, peninggalan zaman Perdana Menteri
Keempat yang diselesaikan dengan bantuan 1MDB, dengan mengambil alih IPP. Ini
telah menjimatkan sebanyak RM50 bilion. Penjimatan ini adalah antara sebab
reserve tunai Petronas naik daripada RM30 bilion kepada RM176 bilion pada tahun
2018...

Tuan Sanisvara Nethaji Rayer a/l Rajaji [Jelutong]: Tuan Yang di-Pertua,
saya gunakan peraturan Dewan.

Dato’ Sri Mohd Najib bin Tun Abd Razak [Pekan]: Sebelum dijarah...

Tuan Sanisvara Nethaji Rayer a/l Rajaji [Jelutong]: 36(2).

Dato’ Ramli bin Dato’ Mohd Nor [Cameron Highlands]: Sebentar. Okey.

Tuan Sanisvara Nethaji Rayer a/l Rajaji [Jelutong]: “Tidak boleh
disebutkan apa-apa perkara yang sedang dalam timbangan mahkamah sekiranya
pada timbangan Pengerusi harus merosakkan kepentingan pihak yang berbicara’.
Yang Berhormat Pekan telah pun disabitkan di mahkamah. Beliau seolah-olah
menggunakan Dewan ini untuk menipu rakyat di luar sana.

Dato’ Ramli bin Dato’ Mohd Nor [Cameron Highlands]: Yang Berhormat,
Yang Berhormat Pekan berbincang mengusul perkara ini. Benda ini sudah ke lain
sudah ini.

Tuan Sanisvara Nethaji Rayer a/| Rajaji [Jelutong]: Akan tetapi kes 1MDB
sedang dibicarakan di mahkamah. Ada yang sudah selesai, ada yang belum lagi
selesai. Ada di mana Yang Berhormat Pekan telah pun disabitkan dan ia tidak boleh
dibicarakan di sini.

Dato’ Ramli bin Dato’ Mohd Nor [Cameron Highlands]: Yang Berhormat
Jelutong, masa anda berbahas nanti bangkitkan.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua,
ini adalah peraturan Dewan, Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Ya.

Dato’ Sri Hasan bin Arifin [Rompin]: Dia salah mengelirukan kenyataan
Dewan, Tuan Yang di-Pertua.

Tuan Sanisvara Nethaji Rayer a/I Rajaji [Jelutong]: Sepatutnya Tuan Yang
di-Pertua yang memberhentikan Yang Berhormat Pekan.

Dato’ Ramli bin Dato’ Mohd Nor [Cameron Highlands]: Saya memutus
memberi petua, duduk. Duduk.

Tuan Sanisvara Nethaji Rayer a/l Rajaji [Jelutong]: Apa petua ini Tuan
Yang di-Pertua?
