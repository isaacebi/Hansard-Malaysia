DR. 2.3.2022 34

pematuhan garis panduan pembinaan perumahan di kawasan berisiko tinggi oleh
pemaju.

Contohnya, PBT di Pulau Pinang akan mengenakan kompaun dan
mengeluarkan notis berhenti kerja serta surat tunjuk sebab kepada pemaju yang
ingkar manakala PBT di Selangor pula akan mengenakan kompaun kepada pemaju
atas syarat kelulusan Kebenaran Merancang (Borang C1) yang diberikan termasuk
syarat-syarat yang telah ditetapkan oleh Jawatankuasa Sensitif Alam Sekitar
(JKSAS).

Sehingga 15 Februari 2022, sebanyak sepuluh tindakan penguatkuasaan
terhadap pemaju yang meliputi kompaun dan penalti telah dikenakan oleh PBT di
seluruh Perak, Pahang, Pulau Pinang dan juga Selangor. PBT di Kedah, Perak dan
Pulau Pinang juga mengadakan audit berkala terhadap perakuan siap dan
pematuhan (CCC) bagi pemajuan pembinaan perumahan di kawasan berisiko tinggi.
Terima kasih, Tuan Yang di-Pertua.

Tuan Yang di-Pertua: Terima kasih. Soalan tambahan satu.

Dato’ Dr. Mohd Khairuddin bin Aman Razali [Kuala Nerus]: Terima kasih,
Tuan Yang di-Pertua. Terima kasih, Yang Berhormat Timbalan Menteri. Saya
ucapkan tahniah atas usaha kerajaan untuk sentiasa memantau pematuhan oleh
para pemaju ini. Akan tetapi, pada masa yang sama adakah kementerian juga
mempunyai program untuk memberi kesedaran kepada para pembeli rumah agar
mereka memilih rumah yang berisiko rendah untuk berlaku kes-kes yang melibatkan
cerun dan sebagainya.

Ini kerana apabila kesilapan berlaku walaupun kenakan denda kepada para
pemaju dan sebagainya tapi rakyat telah kerugian yang besar, melibatkan angka
yang besar, melibatkan pinjaman mereka dengan bank.

Adakah kementerian telah menyediakan pelan, nasihat ataupun kesedaran
kepada para pembeli rumah sebelum mereka membeli rumah di kawasan yang
berisiko tinggi? Terima kasih.

Tuan Yang di-Pertua: Terima kasih, silakan.

Dato’ Sri Dr. Haji Ismail bin Abd Muttalib: Terima kasih, Tuan Yang di-
Pertua. Terima kasih, Yang Berhormat Kuala Nerus. Sepatutnya kita ada dua
pendekatan, Tuan Yang di-Pertua. Pertama ialah pihak berkuasa kerajaan sendiri;
Kementerian Perumahan dan Kerajaan Tempatan dan juga PBT memastikan supaya
pembinaan rumah-rumah ini tidak mendatangkan risiko kepada pembina ataupun
tuan punya projek perumahan dan juga pembeli-pembeli ataupun pemilik rumah
yang akan datang termasuklah seperti mana yang saya sebutkan tadi.

Tuan Sabri bin Azit [Jerai]: [Bangun]
