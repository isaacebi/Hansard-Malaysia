DR. 2.3.2022 30

Timbalan Yang di-Pertua [Dato' Mohd Rashid Hasnon]: Timbalan Yang
di-Pertua [Dato' Mohd Rashid Hasnon]: Saya menjemput Yang Berhormat Datuk
Dr. Hasan bin Bahrom, Tampin.

Datuk Dr. Hasan bin Bahrom [Tampin]: Terima kasih Tuan Yang di-Pertua.
Sebelum saya membuka soalan saya, hendak betulkan pembayaran elaun khas

bukan bonus.

10. Datuk Dr. Hasan bin Bahrom [Tampin] minta Menteri Kesihatan
menyatakan pembayaran elaun khaskepada pekerja barisan hadapan dalam
kalangan kakitangan kesihatan. Apakah semua mereka yang terlibat diberikan,
apakah ada di kalangan mereka tidak mendapat elaun khas tersebut? Bagaimana
syarat atau proses itu diberikan dan apakah yang menyebabkan mereka tidak
diberikan manfaat tersebut.

Menteri Kesihatan [Tuan Khairy Jamaluddin Abu Bakar]: Tuan Yang di-
Pertua, menerusi pembentangan Belanjawan 2022, kerajaan telah mengumumkan
Bantuan Khas Kewangan sebanyak RM700 kepada 1.3 juta penjawat awam Gred 56
dan ke bawah, termasuk petugas barisan hadapan di Kementerian Kesihatan
Malaysia.

Bantuan Khas Kewangan ini telah dibayar pada 25 Januari 2022. Secara
khususnya, bilangan warga kerja Kementerian Kesihatan Malaysia yang menerima
Bantuan Khas Kewangan adalah seramai 290,892 dengan melibatkan implikasi
kewangan sebanyak RM203.6 juta.

Kerajaan juga menyediakan pelbagai manfaat bersifat kewangan dan bukan
kewangan kepada petugas barisan hadapan yang terlibat secara langsung di dalam
menangani penularan pandemik COVID-19.

Pemberian Elaun Khas COVID-19 kepada petugas barisan hadapan,
contohnya doktor, jururawat, pemandu ambulan yang mana kadarnya telah
dinaikkan daripada RM400 kepada RM600 sebulan bermula bulan April 2020.
Sehingga 31 Disember 2021, sejumlah RM1.1 bilion telah dibayar kepada petugas
barisan hadapan bagi Elaun Khas COVID-19.

Prinsip yang melayakkan pembayaran Elaun Khas COVID-19 adalah
anggota kesihatan perlu diarahkan melaksanakan tugas dalam rantaian skop
pengurusan wabak COVID-19 dan bayaran dibuat berdasarkan borang tuntutan
yang dibuat oleh pegawai kepada pusat tanggungjawab (PTJ) masing-masing,
terima kasih.

Timbalan Yang di-Pertua [Dato' Mohd Rashid Hasnon]: Soalan tambahan
pertama, silakan Yang Berhormat Tampin.

Datuk Dr. Hasan bin Bahrom [Tampin]: Terima kasih Yang Berhormat

Menteri atas jawapan itu.
