DR. 2.3.2022 144

Tuan Yang di-Pertua, pendidikan memainkan peranan yang penting dalam
menentukan kelangsungan dan ketamadunan sesuatu bangsa dan negara. Pada
masa akan datang, sekiranya sistem pendidikan tidak dicermati dengan lebih baik,
disusun atur dengan teliti dan tuntas, sudah pasti hasrat ataupun tujuan pendidikan
untuk melahirkan segolongan insan kamil dan syamil ataupun insan rabbani tidak
dapat dilaksanakan dengan baik dan sempurna.

Apalah adanya slogan ‘Sekolahku Sejahtera’ sekiranya ia tidak mampu
dihayati oleh semua pihak. Falsafah Pendidikan Negara yang dibangunkan pada
tahun 1984 masih belum dapat dihayati sedalam mungkin oleh semua pihak.
Kurikulum bersepadu merentasi sempadan pendidikan belum dapat dibina secara
tuntas dan mendalam. Kaedah pendidikan untuk membina kemenjadian murid dalam
aspek kemampanan sahsiah dan ketinggian akhlak belum begitu sempurna
dilaksanakan. Apakah mungkin pembinaan Sekolahku Sejahtera juga menemui jalan
dan liku yang bersimpang siur dan terawang-awang?

Dikhuatiri tenaga pengajar akan dibebani dengan tanggungjawab tambahan,
kadang-kadang bukan tugas yang sepatutnya dilakukan. Para guru dituntut untuk
memahami tetapi belum pasti ia faham dan sejauh mana mereka boleh faham.
Mereka juga dituntut untuk menterjemahkannya, belum pasti dapat diterjemahkan
dan sejauh mana ia dapat diterjemahkan dalam bentuk penyampaian di segmen
mata pelajaran.

Kita tidak menolak untuk mencernakan nilai-nilai selamat, seronok, sihat,
empati, jati diri, beradab sopan, harmoni, tekun, teliti dan keterampilan dapat dibina
seandainya anak murid dibebani dengan beban buku yang boleh merosakkan tulang
belakang dan pendidikan masih berpaksikan dengan peperiksaan. Tampin
berpandangan, agar kementerian merencana masa depan pendidikan lebih holistik
dan bersepadu, membangun sistem pendidikan masa depan berasaskan manusia
dan kemanusiaan yang bukan berasaskan kepada peperiksaan semata-mata.

Tuan Yang di-Pertua, isu pengangguran graduan sering diperkatakan. Kita
tidak boleh menafikan kerajaan telah pun berusaha sedaya mungkin untuk
menangani permasalahan ini daripada semasa ke semasa dengan menyediakan
peluang pekerjaan dalam pelbagai bidang sama ada dalam institusi kerajaan
ataupun swasta. Namun, pengangguran tetap berlaku kerana peratusan keluaran
tenaga manusia daripada institusi pengajian tinggi meningkat setiap tahun. Apakah
mungkin isu ini dapat diselesaikan? Mengapa dan bagaimana ia boleh diselesaikan?

Usaha kerajaan menubuhkan Majlis TVET Negara, Pelan Strategik
Kebolehpasaran Graduan dan Pelan Tindakan Keusahawanan IPT, satu pendekatan
yang baik. Namun, sekiranya tidak diurus selia dan di kendali dengan baik, ia

hanyalah sekadar pelan dasar yang tidak membumi dan belum dapat menyelesaikan
