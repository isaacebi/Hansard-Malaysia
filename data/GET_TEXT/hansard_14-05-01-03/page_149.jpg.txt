DR. 2.3.2022 143

Pertama, perumahan rakyat di mana Yang di-Pertuan Agong telah
menyentuh soal isu perumahan rakyat. Gesaan Yang di-Pertuan Agong berkaitan
dengan penyediaan rumah mampu milik dan mesra pendapatan harus menjadi
agenda utama kerajaan. Kerajaan haruslah menyediakan satu kerangka besar
dalam menangani permasalahan pemilikan rumah bagi golongan yang kurang
berkemampuan yang lebih inklusif, praktikal dan mampan. Pembangunan taman-
taman perumahan yang dibangunkan oleh kerajaan ataupun swasta, mestilah
berasaskan kepada mampu milik oleh semua lapisan masyarakat dengan
meletakkan satu asas yang jelas di mana satu keluarga satu rumah kediaman.

Oleh sebab itu kerajaan bukan sahaja perlu memiliki garis panduan yang
menyeluruh dan konsisten, tetapi juga harus mempunyai nilai tata kelola yang baik
dan bersesuaian dalam memastikan dasar itu dapat diterjemahkan. Taman-taman
perumahan yang dibangunkan itu bukan sahaja mampu dimiliki setiap rakyat tetapi
juga kawasan perumahan tersebut mampu menjana kehidupan yang lebih aman,
ceria dan seimbang.

Isu kemiskinan sering dibahaskan, malah pelbagai rancangan telah dirangka
oleh kerajaan untuk membasmi kemiskinan tegar. Wawasan Kemakmuran Bersama
dapat dinikmati bersama yang telah diuar-uarkan itu mestilah menjadi pegangan dan
keazaman yang sungguh-sungguh oleh semua pihak. la harus diterjemahkan dalam
bentuk yang lebih jelas, tuntas dan membumi. Bukan hanya slogan orang-orang
besar yang mengaut keuntungan besar daripada kekayaan negara. Sedangkan
rakyat terbanyak terkapai-kapai mencari sesuap nasi, terhimpit dengan tekanan
hidup yang melingkar kehidupan mereka seharian.

Untuk mereka mencari rezeki, tidak ada pekerjaan. Untuk mereka berniaga
atau terlibat dengan usahawan, tidak ada modal dan tidak ada orang dan institusi
yang hendak membantu. Ada institusi yang menyediakan kemudahan pinjaman,
namun syarat yang diberikan amat membebankan, yang tidak mampu_ untuk
dipenuhi. Ada institusi menyediakan modal dalam bentuk geran tetapi tidak dapat
memenuhi permintaan ramai daripada masyarakat yang teramai.

Untuk mereka mengusahakan pelbagai bentuk pertanian, tanah tidak ada.
Kalaupun tanah ada dan telah mengusahakan pertanian, namun tanaman mereka
dimamah dengan rakus oleh haiwan-haiwan perosak. Untuk menyelamatkan
tanaman, peralatan dan kemudahan tidak mencukupi, sebagaimana yang selalu
dikemukakan dalam persidangan. Untuk menangkap haiwan perosak dan dialih di
kawasan yang lain, ia menjadi haiwan perosak di tempat yang baharu. Oleh sebab
itu, Tampin memohon supaya melihat perkara ini secara lebih holistik agar Wawasan
Kemakmuran Bersama dapat dinikmati dan dapat diterjemahkan dengan lebih

bermakna.
