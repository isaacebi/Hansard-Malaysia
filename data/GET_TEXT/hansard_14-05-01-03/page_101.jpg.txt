DR. 2.3.2022 95

Pada waktu ini kita lihat apabila dunia dilanggar oleh pandemik seperti
COVID-19, banyak negara bersaing dengan kita termasuklah negara-negara jiran
kita seperti Indonesia, Vietnam, Thailand malah Philippines pun di mana mereka juga
berusaha untuk menarik FDI. Selain daripada itu kita lihat sudah ada pelabur asing
yang melabur dalam negara kita sampai mencecah bilion-bilion ringgit kerana
masalah-masalah tertentu mungkin sepertimana yang saya sebutkan tadi kerenah
birokrasi dan sebagainya mereka memutuskan untuk menghentikan operasi, tutup
kilang, pindah ke negara lain.

Jadi ini satu, saya sebagai bekas Timbalan Menteri MITI dahulu saya faham
bahawa untuk sebuah syarikat asing itu membuat keputusan untuk melabur dalam
negara kita ini ialah satu keputusan yang begitu besar. Tambah-tambah bila ia
melibatkan jumlah wang yang begitu besar. Akan tetapi untuk melabur di sini, sudah
bertapak di sini, sudah ambil pekerja di sini, sudah melabur teknologinya di sini
kemudian buat keputusan untuk menutup, tutup kilang buka semua mesin-mesin
kemudian pindah kepada negara yang lain, ini satu keputusan yang luar biasa. Satu
keputusan yang begitu besar untuk dilakukan mestilah ada sebab-sebab tertentu
yang berat-berat yang menyebabkan mereka membuat keputusan seperti itu.
01550

Maka saya tertanya-tanya adakah FDI ini satu tanda aras yang perlu kita
pegang setiap kali? Tidakkah tiba masanya untuk kita memberi perhatian kepada
pelaburan langsung tempatan ataupun Domestic Direct Investment (DDI) yang mana
saya kira begitu banyak sekali syarikat-syarikat tempatan kita yang mendambakan
perhatian seperti mana yang FDI sudah dapat sebelum ini?

Kerajaan biasanya akan memberi pelbagai insentif kepada FDI selain
daripada pengecualian cukai buat satu tempoh yang tertentu. Kadang-kadang dapat
tanah dan sebagainya ataupun pada kadar harga yang begitu rendah dan macam-
macam insentif yang lain. Kadang-kadang ada juga geran untuk mengambil pekerja,
geran untuk penyelidikan dan pembangunan. Macam-macam ditawarkan kepada
syarikat-syarikat asing ini supaya kita dapat menarik pelaburan mereka ke sini.
Tidakkah boleh kita tawarkan benda yang sama kepada syarikat tempatan kita?

Ini kerana apabila syarikat tempatan kita terpaksa bersaing dengan FDI yang
datang ke negara kita ini yang mana mereka diberikan macam-macam insentif
kadang-kadang ia satu bentuk diskriminasi terhadap syarikat tempatan kita walhal
FDI ini datang kadang-kadang untuk menembusi pasaran tempatan kita yang tidak
sebesar mana.

Walhal syarikat tempatan kita pula tidak mampu atau pun begitu payah untuk
menembusi pasaran dari mana FDI itu datang. Kalaulah FDI itu datang daripada

Amerika Syarikat, Jepun, Korea Selatan, China contohnya bukan semudah itulah
