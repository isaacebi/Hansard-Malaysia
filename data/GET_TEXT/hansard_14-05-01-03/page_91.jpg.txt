DR. 2.3.2022 85

Selain daripada itu, mahu atau tidak walaupun mendapat bantahan dari
sesetengah pihak saya merasakan bahawa capital gains tax perlu diperkenalkan
pada masa ini dengan sasaran kepada pelabur jangka pendek dan spekulator yang
sepatutnya membayar cukai yang saksama dan pada masa yang sama tidak
menjejaskan pelabur jangka panjang yang tulen. Namun, saya berharap sebelum
ianya diperkenalkan kerajaan perlu membuat engagement dengan pihak-pihak yang
berkaitan sepenuhnya agar peruntukan-peruntukan yang bakal diperkenalkan kelak
adalah mudah dan jelas untuk difahami.

Tuan Yang di-Pertua, tindakan ketenteraan Russia ke atas Ukraine pada
ketika ini menggusarkan dunia. Pelbagai sekatan telah dikenakan ke atas Russia dan
dibalas pula dengan bunyi ugutan yang terbaru daripada pihak Russia yang
meletakkan pasukan nuklear negara tersebut di dalam keadaan special combat
readiness. Sememangnya situasi ini amatlah tidak menyenangkan ketika mana
Malaysia dan negara-negara lain di seluruh dunia di dalam proses pemulihan
daripada kesan pandemik COVID-19. Persoalannya, sejauh manakah kesan konflik
ini akan memberikan kesan kepada Malaysia secara khusus?

Menurut Moody’s Analytics impak langsung ke atas Asia Pasifik kekal kecil
walaupun sekatan dipertingkatkan lagi. Russia bukanlah rakan dagangan utama
dengan negara-negara Asia Pasifik. Manakala penganalisis dan penyelidik tempatan
pula berpendapat serangan ke atas Ukraine dijangka tidak akan menjejaskan
pemulihan ekonomi Malaysia dan prestasi kewangan syarikat korporat. Sekali gus
membolehkan pasaran saham tempatan meneruskan trend peningkatan
kebelakangan ini. Malaysia bersama Indonesia dan Thailand mendapat manfaat
daripada syarat positif kejutan perdagangan yang berpunca daripada kenaikan harga
makanan dan tenaga.

Pun begitu masih terlalu awal untuk kita menyatakan bahawa kesan konflik
ini ke atas negara yang kecil dan memberikan kelebihan kepada kita. Terdapat pihak
menjangkakan krisis ini akan berpanjangan dan memberikan kesan rantaian yang
lebih besar sama ada daripada segi ekonomi mahupun keselamatan serantau.
Kesan tidak langsung inflasi harga tenaga global yang berlarutan lebih lama
disebabkan oleh premium risiko ke atas produk tenaga di tapis dan mentah akan
memberikan kesan kepada ekonomi rantau ini.

Belanjawan isi rumah berkaitan produk makanan di rantau ini adalah lebih
tinggi berbanding Eropah dan Amerika Utara. Dengan kenaikan kebanyakan harga
input makanan sebelum konflik telah pun berlaku, kerajaan tidak boleh memandang
ringan ke atas kesan konflik ini yang memungkinkan pemulihan ekonomi negara

terjejas.
