DR. 2.3.2022 21

lisan seterusnya saya ingin menjemput Yang Berhormat Puan Rosnah binti Aluai,
Yang Berhormat Tangga Batu.

Puan Rusnah binti Aluai [Tangga Batu]: Terima kasih Tuan Yang di-Pertua
dan Yang Berhormat Menteri.

Semasa banjir berlaku kecemasan,
Abang Viva pantas ke depan,
Soalan saya nombor lapan,
Sila Menteri berikan penjelasan.

8. Puan Rusnah binti Aluai [Tangga Batu] minta Menteri Pembangunan Luar
Bandar menyatakan bagaimanakah pemilihan untuk mendapatkan rumah dalam
Program Perumahan Rakyat Termiskin (PPRT) dilakukan memandangkan ada
rakyat yang benar-benar susah tidak dapat keutamaan dalam penerimaan bantuan
ini.

Timbalan Yang di-Pertua [Dato’ Mohd Rashid Hasnon]: Sila Menteri
Pembangunan Luar Bandar atau timbalannya menjawab.

Timbalan Menteri Pembangunan Luar Bandar II [Datuk Haji Hasbi bin
Habibollah]: Terima kasih Yang Berhormat Tangga Batu. Bismillahi Rahmani
Rahim. Assalamualaikum warahmatullahi wabarakatuh. Jadi, soalan Yang
Berhormat ialah bagaimanakah, ya?

Program bantuan rumah (PBR) adalah lebih dikenali sebagai Program
Perumahan Rakyat Termiskin (PPRT) merupakan salah satu inisiatif pembasmian
kemiskinan luar bandar dalam memastikan kumpulan sasar dan miskin tegar dapat
mendiami kediaman yang selamat dan selesa, insya-Allah.

Secara umumnya asas pemilihan penerima adalah melalui bank data sistem
eKasih. Ini secara umum ya. Walau bagaimanapun, kementerian masih lagi
menerima dan menimbangkan permohonan selain daripada sistem berkenaan iaitu
melalui perakuan dan pengesahan daripada Mesyuarat Focus Group Pembasmian
Kemiskinan peringkat daerah (FGD) atau negeri (FGN) atau jawatankuasa yang
setara dengannya di peringkat negeri dan juga daerah.

Selain itu, kementerian turut mengadakan inisiatif dengan izin, search and
assist oleh pegawai-pegawai kementerian dan agensi di bawah kementerian dari
semasa ke semasa. Permohonan individu juga boleh dibuat secara dalam talian dan
akan dipertimbangkan dalam jawatankuasa yang di peringkat kementerian
berdasarkan syarat-syarat yang ditetapkan.

Walau bagaimanapun, selain menepati kriteria dalam kumpulan miskin dan
miskin tegar, penerima haruslah juga memenuhi syarat pemilikan tanah tapak rumah
berkenaan. Syarat pemilikan tanah ini amat penting untuk dipenuhi bagi

mengurangkan risiko perebutan hak milik setelah bantuan disalurkan.
