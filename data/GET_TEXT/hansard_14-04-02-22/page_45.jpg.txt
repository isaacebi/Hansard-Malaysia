DR. 30.11.2021 39

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat Menteri. Soalan tambahan pertama, sila Yang Berhormat Dungun.

Tuan Haji Wan Hassan Bin Mohd Ramli [Dungun]: Terima kasih Yang
Berhormat Menteri atas jawapan. Soalan, bila kita lihat kepada Akta Komunikasi dan
Multimedia 1998. Pada masa itu, penstriman atas talian masih belum wujud.
Soalnya, yang berlaku ialah kepada perkara yang semasa ini melibatkan mungkin
keperluan kepada kementerian untuk melihat jumlah perkhidmatan penstriman yang
wujud di Malaysia. Dilihat jumlah itulah, adakah kementerian berhasrat untuk
mengurangkan jumlah perkhidmatan penstriman yang wujud di Malaysia ini sebagai
salah satu langkah pengawalan dalam isu ini? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Dungun, sila Yang Berhormat Menteri.

Tan Sri Datuk Seri Panglima Haji Annuar bin Haji Musa: Terima kasih
Yang Berhormat. Memang betul, malah akta ini sedang kita teliti bagaimana kaedah-
kaedah pengawalan. Ini satu cabaran yang dihadapi oleh semua negara, terutama
bagi streaming yang bersifat OTT. Kita perlu mencari jalan yang bersesuaian.

Buat masa ini, apa yang boleh dilakukan adalah untuk mengadakan pelan-
pelan ataupun tindakan yang bersifat advokasi bagi memastikan ada kematangan
dalam soal memilih rencana ataupun program yang ada. Oleh sebab kita ada gaming
online ataupun perjudian online, kita ada tayangan multimedia yang pelbagai
sifatnya.

Sesetengahnya memang tidak dinafikan, bercanggah dengan nilai-nilai
budaya dan sensitiviti negara kita yang lazimnya melanggar Akta Pelesenan. Akan
tetapi undang-undang kita hanya tertakluk kepada platform yang berdaftar dan
dilesenkan dalam negara kita.

Jadi, bagi yang disiarkan secara bebas melalui kemudahan internet yang
berlaku secara global, kita belum mempunyai satu mekanisme. Kalau sekiranya ada
sesuatu yang kita merasakan sangat tidak wajar untuk ditayangkan dalam negara
kita, MCMC perlu membuat engagement dengan pihak yang berkenaan di luar
negara dan boleh membuat permohonan kepada mereka untuk perkara itu dilihat
ataupun dikaji. Itu sahaja yang boleh kita lakukan tetapi force of law tidak dapat
dikuatkuasakan bagi platform yang beroperasi dari luar negara.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri. Pertanyaan jawab lisan seterusnya, saya jemput Yang

Berhormat Beruas.

[Dato’ Sri Azalina Othman Said (Pengerang) mempengerusikan Mesyuarat]
