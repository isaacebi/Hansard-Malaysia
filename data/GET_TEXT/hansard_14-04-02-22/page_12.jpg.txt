DR. 30.11.2021 6

Khas, murid kelas Program Pendidikan Khas Integrasi (PPKI) dan murid prasekolah
dengan jumlah keseluruhan seramai 49,563 orang.

Bagi sekolah menengah pula, pengoperasian secara bersemuka melibatkan
murid kelas peperiksaan MBK di Sekolah Menengah Kebangsaan Pendidikan Khas
dan murid kelas PPKI dengan jumlah murid seramai 84,497 orang. Secara
keseluruhannya, bilangan sekolah yang sedang beroperasi adalah sebanyak 10,060
buah sekolah dan melibatkan seramai 4,385,281 orang murid. Untuk makluman Ahli
Yang Berhormat, berdasarkan rekod KPM, purata trend kehadiran murid ke sekolah
bagi tempoh 3 Oktober sehingga 29 November 2021 adalah melebihi 85 peratus.
Keadaan ini menunjukkan bahawa pembukaan semula sekolah secara umumnya
diterima baik oleh ibu bapa dan murid.

Pembukaan semula sekolah secara bersemuka juga membolehkan guru
mengenal pasti tahap penguasaan murid dan melaksanakan intervensi yang
bersesuaian. KPM sentiasa komited untuk terus memastikan pengoperasian sekolah
secara bersemuka berjalan dengan teratur dan selamat. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang pertama, Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Yang
Berhormat Menteri Kanan Pendidikan atas jawapan yang detail pada pagi ini dan
saya doakan insya-Allah semoga sekolah-sekolah kita akan dapat dijalankan dan
dioperasi dengan sebaik mungkin, anak-anak kita terpelihara daripada wabak ini dan
para guru dapat menjalankan tanggungjawab dengan sebaiknya.

Soalan tambahan saya Tuan Yang di-Pertua ialah, memandangkan negara
kita telah menuju kepada endemik daripada pandemik COVID-19 ini, adakah
kementerian mempunyai perancangan untuk semua kelas beroperasi sepenuhnya
tanpa penggiliran dan bilakah jangkaan pihak KPM, sekolah-sekolah ini dapat
beroperasi seperti sedia kala? Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Kuala Krai. Sila Yang Berhormat Menteri, dua minit, tiga puluh saat.

Datuk Dr. Radzi bin Jidin: Terima kasih Yang Berhormat Kuala Krai.
Pertama sekali soalannya sama ada kementerian mempunyai perancangan untuk
membawa murid ini kembali ke sekolah seperti sedia kala tanpa penggiliran.
Umumnya kita lihat pada waktu ini kita telah laksanakan kehadiran ke sekolah tanpa
penggiliran untuk murid kelas peperiksaan sekiranya murid kelas peperiksaan di
sekolah tersebut telah divaksinkan melebihi 90 peratus. Jadi di seluruh negara
sekarang ini, murid kelas peperiksaan semua sudah pergi tanpa penggiliran kecuali

empat buah sekolah.
