DR. 30.11.2021 27

Selain daripada itu, Tourism Malaysia akan sentiasa bekerjasama dengan
kerajaan negeri dan juga sebagainya kerana apabila ada satu projek yang kita kenal
pasti, ianya adalah melalui kerajaan negeri dan dibawa melalui MOTAC kepada
kementerian untuk kita membuat penyelarasan mengikut prioriti. Maka kita akan
terus bekerjasama dengan Yang Berhormat. Maka Yang Berhormat bolehlah
berbincang dengan kerajaan MOTAC negeri dan juga seterusnya ianya dibawa
kepada kementerian untuk kita kaji. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri. Soalan pertanyaan seterusnya saya menjemput Yang
Berhormat Padang Serai.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Soalan saya, saya mohon penjelasan daripada pihak kementerian. Apakah
langkah-langkah yang digerak oleh kerajaan dalam membantu pengusaha
pelancongan yang muflis semasa pandemik untuk bangkit kembali?

Kedua, apakah bantuan dan insentif baru yang diberikan oleh MOTAC
melalui perbelanjaan 2022? Terima kasih Yang Berhormat Timbalan Menteri. Terima
kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Sila Yang
Berhormat Timbalan Menteri.

Datuk Seri Dr. Santhara: Terima kasih kepada soalan yang ditanya oleh
Yang Berhormat Padang Serai. Pertama sekali adalah mengenai mereka yang telah
muflis dan juga sebagainya. Yang itu, kita ada proses-proses tertentu yang mereka
harus ikut. Saya rasa ianya adalah di bawah bidang kuasa Bank Negara dan di
bawah Kementerian Kewangan dan juga sebagainya. Akan tetapi, pada masa yang
sama memandangkan perkara itu telah dibawa, maka saya akan bawa juga kepada
perhatian kementerian untuk kita kaji. Ada tak apa-apa yang kita boleh bantu mereka
untuk memberi nasihat dan juga sebagainya.

Soalan keduanya, yang ditanya oleh Yang Berhormat tadi adalah mengenai
khususnya melibatkan Bajet 2022 ini. Maka kerajaan telah mengumumkan komitmen
untuk memulihkan dan juga memangkin beberapa sektor tumpuan bagi sektor
pelancongan.

Beberapa inisiatif utama dengan nilai keseluruhannya RM1.6 bilion telah
diumumkan dilaksanakan pada tahun hadapan. Maka bantuan secara one-off
contohnya adalah di bawah pelan pemulihan iaitu bantuan untuk tiga bulan iaitu
untuk pemandu pelancong RM500 dan juga MM2H sebanyak RM3,000, pengusaha
homestay sebanyak RM600, pengusaha spa dan juga pusat urut kaki sebanyak
RM1,000 dan juga usahawan kraf sebanyak RM500. Ini untuk tiga bulan berturut-

turut.
