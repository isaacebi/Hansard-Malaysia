DR. 30.11.2021 128

pemandu e-hailing yang memenuhi KPI jam pemanduan bulanan atau mingguan
bagi yang layak menerima elaun ini.

Ini penting untuk menyuntik semangat mereka kerana negara masih dalam
fasa endemik. Permintaan terhadap khidmat ini amat berkurangan jika dibandingkan
dengan sebelum COVID-19 melanda negara. Berdasarkan pemantauan, sekarang
purata pendapatan yang diperoleh oleh pemandu e-hailing kurang daripada
RM1,300 sebulan.

Saya juga ingin bertanya kepada kementerian, adakah mempunyai
perancangan untuk mewujudkan semula latihan khusus di bawah Kementerian
Sumber Manusia seperti Skim Latihan 1Malaysia (SL1M) yang memfokuskan
kepada latihan komprehensif dalam bentuk reskilling dan upskilling. Kedua-dua
bentuk latihan ini pada hemat saya, sangat diperlukan dan ketika sedang
berhadapan contohnya dengan pandemik COVID-19 ini, menyaksikan ramai pekerja
kita kehilangan kerja.

Berdasarkan statistik Program SL1M pada 31 Disember 2018, seramai
226,251 orang peserta terbabit dalam program ini, motivasi dan temu duga.
Manakala, seramai 132,261 orang peserta dibantu, 70 peratus daripadanya telah
berjaya didapatkan pekerjaan. Namun begitu, Program SL1M ini telah dihapuskan
dan digantikan dengan Program PROTEGE. Program PROTEGE ini katanya telah
diberikan suntikan elemen latihan keusahawanan bagi melahirkan lebih ramai
usahawan berdaya maju.

Soalan saya, apakah penambahbaikan yang telah dilakukan dengan program
ini dan apakah status keberkesanan Program PROTEGE ini dalam kalangan
masyarakat berbanding skim yang ditawarkan sebelum ini.

Seterusnya, perkara B.46 Butiran 030100 — Tenaga Kerja. Syabas dan
tahniah kepada kementerian. Saya hendak mendapatkan penjelasan daripada Yang
Berhormat Menteri, khususnya berkaitan dengan jumlah pemberhentian pekerja
ekoran COVID-19 dan apakah langkah yang telah diambil oleh kementerian dalam
menangani masalah ini. Sekian, terima kasih.

Tuan Pengerusi: Terima kasih Yang Berhormat Jerai. Dipersilakan Yang

Berhormat Kapar.

5.26 ptg.

Dato’ Abdullah Sani bin Abdul Hamid [Kapar]: Terima kasih Tuan
Pengerusi. Saya ingin menyinggung Butiran 030200 — Keselamatan dan Kesihatan
Pekerja. Saya hendak tanya dengan Yang Berhormat Menteri, apakah telah
dilaksanakan dalam persetujuan untuk menambah JTK yang menjalankan

penguatkuasaan supaya lebih efisien dan lebih teratur dan lebih secepat dan pantas.
