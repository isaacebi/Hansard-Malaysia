DR. 30.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Selasa, 30 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Chang Lih Kang [Tanjong Malim] minta Perdana Menteri menyatakan
strategi dan pelan tindakan yang diambil oleh kerajaan dalam mencapai sasaran
miskin tegar sifar pada tahun 2025 seperti yang disebut dalam Rancangan Malaysia
Ke-12.

Timbalan Yang di-Pertua [Dato’ Mohd Rashid Hasnon]: Silakan Menteri
di Jabatan Perdana Menteri. Tiga minit.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Assalamualaikum warahmatullahi wabarakatuh, salam sejahtera. Tuan
Yang di-Pertua, seperti Yang Berhormat sedia maklum, Yang Amat Berhormat
Perdana Menteri semasa membentangkan RMKe-12 pada 27 September lalu telah
mengumumkan bahawa kerajaan akan melaksanakan program pembasmian
kemiskinan menggunakan pendekatan seluruh negara. Ini akan melibatkan
penyertaan menyeluruh dan bersepadu daripada Kerajaan Persekutuan dan negeri,
sektor swasta, universiti, syarikat berkaitan kerajaan serta pertubuhan masyarakat
sivil dan organisasi berasaskan komuniti.

Tuan Yang di-Pertua, di bawah RMKe-12, strategi menyeluruh meliputi projek
dan program ekonomi, keusahawanan, pendidikan dan kesihatan akan
dilaksanakan. Pembasmian kemiskinan tegar akan dilaksanakan tanpa mengira
kaum, jantina, status sosioekonomi atau lokasi, sama ada di bandar ataupun luar
bandar. Miskin tegar adalah isi rumah yang berpendapatan RM1,169 sebulan dan ke
bawah berdasarkan kepada kos pembelian makanan asas bagi isi rumah dengan
empat ahli keluarga.

Tuan Yang di-Pertua, untuk menjamin pelaksanaan yang lebih berfokus, unit
kemiskinan yang khusus dicadangkan untuk ditubuhkan di peringkat Persekutuan,

negeri dan daerah. Unit khusus ini telah pun ditubuhkan Unit Perancang Ekonomi
