DR. 30.11.2021 120

Masalahnya ialah tiada platform yang ada buat masa ini untuk mereka. Tidak
ada kerangka sebagaimana untuk pekerja tetap ataupun untuk pemilik perniagaan
dan mereka masih dianggap bekerja sendiri. Anggaran Bank Dunia menyatakan
lebih suku tenaga kerja yang ada di Malaysia ataupun 3.8 juta orang terlibat dalam
ekonomi gig. Kita lihat berita terbaru, penyenaraian Grab yang dinilai USD40 bilion
atau hampir RM170 bilion atau lebih separuh daripada Belanjawan Malaysia untuk
2022 yang kita bincang pada hari ini.

Begitu juga Delivery Hero yang memiliki Foodpanda. Mereka mencatatkan
keuntungan suku yang terbaik pada suku ketiga 2021, 854 juta Euro ataupun
RM4.082 bilion, kenaikan 88 peratus daripada tempoh yang sama pada tahun yang
lepas. Sehingga hari ini, mereka dilayan kononnya sebagai kontraktor bebas. Jadi,
tidak dianggap sebagai pekerja namun pada hakikatnya kalau kita tahu pada hari ini,
banyak daripada mereka yang memandu aplikasi ini ataupun menggunakan aplikasi
ini, mereka tidak dibenarkan menggunakan aplikasi pihak pesaing. Jadi, fiction
tentang independent contractor itu adalah tidak betul.

Ramai lepasan sekolah, ramai golongan yang kehilangan kerja malah
graduan terpaksa menjadi pekerja gig terutamanya ketika COVID-19. Kita
sepatutnya melihat kepada perkembangan perundangan di Amerika khususnya di
California dan United Kingdom untuk merangka kerangka perundangan untuk
pekerja-pekerja ekonomi gig. Sampai bila lagi kita nak biarkan perkara ini berlarutan?
Seterusnya tentang masalah gaji dan upah, juga di bawah butiran yang sama.
Pasaran pekerja hari ini ialah pasaran majikan ataupun employers market yang
menekan gaji graduan. Banyak kes pemegang diploma dibayar gaji diploma tetapi
majikan mahukan output pemegang sarjana muda.

Ketiga, saya ingin bertanya tentang perincian MYFutureJobs. Di bawah
butiran yang sama, pecahan kelulusan pendidikan tertinggi pengguna MYFutureJobs
dan pecahan keperluan pendidikan pekerjaan yang diiklankan di dalam portal
tersebut. Yang difahamkan adalah banyak pemohon yang mempunyai kelulusan
universiti tetapi pekerjaan yang disediakan tidak memerlukan pekerja-pekerja yang
lulus universiti. Cukuplah kita asyik menyalahkan IPT, menyalahkan graduan
kononnya tidak mempunyai kemahiran yang setara dengan pasaran apabila
sebenarnya kesalahannya terletak di bahu kita kerana gagal membina kerangka
ekonomi yang sesuai, yang berkemahiran tinggi untuk anak-anak kita pada hari ini.

Graduan yang dilahirkan di negara kita pada hari ini tiga kali ganda
berbanding pekerjaan yang dicipta setiap tahun. Jadi, ini satu krisis yang sangat
besar dan dalam masa yang terakhir ini hanya ada dua perkara lagi. Bawah butiran

yang sama juga, Skim JaminKerja Keluarga Malaysia.
