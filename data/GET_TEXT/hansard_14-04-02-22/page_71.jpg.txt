DR. 30.11.2021 65

terutamanya di kawasan saya di Parlimen Parit? Apa yang lebih penting adalah
bagaimana kementerian akan memastikan produk sektor PKS di dalam negara kita
mampu bersaing dengan produk daripada luar negara? Terima kasih Tuan
Pengerusi.

Tuan Pengerusi [Dato’ Sri Azalina Othman Said]: Yang Berhormat

Kemaman.

12.44 tgh.

Tuan Che Alias bin Hamid [Kemaman]: Assalamualaikum warahmatullahi
wabarakatuh, salam sejahtera. Terima kasih Tuan Pengerusi. Saya teruskan kepada
Butiran 030200 — Suruhanjaya Koperasi Malaysia (SKM). Saya ingin tahu mengenai
statistik koperasi di seluruh negara yang berjaya menjana pendapatan melebihi RM1
juta setahun. Apakah skop perniagaan yang dijalankan di bawah koperasi yang
mencatatkan pulangan dan pendapatan yang tinggi?

Adakah daripada segi lokaliti perniagaan yang dijalankan itu mempengaruhi
daripada segi pendapatan yang diperoleh sama ada di kawasan bandar, luar bandar
ataupun daripada segi pengurusan yang baik yang perlu menjadi contoh kepada
koperasi-koperasi yang lain?

Saya juga mohon penjelasan kerajaan mengenai langkah-langkah proaktif
dan agresif yang dilaksanakan oleh kerajaan dalam usaha memberdayakan
koperasi-koperasi yang kurang berdaya saing, seterusnya mampu menjana
pendapatan yang lebih baik dan mohon penjelasan daripada pihak kementerian.
Seterusnya, saya ingin menyentuh mengenai Universiti Koperasi dan Usahawan
Malaysia di bawah Butiran 030300 — Institut Koperasi Malaysia (IKM).

Saya mohon perincian daripada kementerian mengenai sejauh manakah
progress terkini mengenai penubuhan universiti ini. Selain itu, saya mohon
penjelasan pihak kementerian mengenai modul pengajian yang bakal diterapkan di
universiti ini. Selain itu, adakah kerajaan berhasrat untuk menetapkan kriteria utama
bagi tenaga pengajar yang bakal menyampaikan ilmu keusahawanan ini dan
koperasi universiti ini merupakan usahawan yang terbukti berjaya dalam bidang
keusahawanan yang diceburinya.

Seterusnya Tuan Pengerusi, saya ingin menyentuh mengenai Butiran
020300 — Pembangunan Francais dan Vendor iaitu mengenai statistik usahawan
francais dan vendor yang terjejas dalam tempoh pandemik COVID-19. Selain itu,
apakah inisiatif yang diambil oleh kerajaan bagi memperkasakan usahawan francais
ini yang sedia ada secara khusus dan langkah-langkah untuk menarik minat lebih
ramai golongan B40 dam M40 menyertai keusahawanan francais dan vendor ini?

Mohon penjelasan pihak kementerian.
