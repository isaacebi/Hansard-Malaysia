DR. 30.11.2021 72

peruntukan telah ditambah melebihi RM25 juta pada tahun 2021. Jumlah ini tidak
termasuk pinjaman tambahan seperti overlapping dan pinjaman kedua atau ketiga.

Ini membuktikan bahawa terdapat permintaan yang tinggi untuk pinjaman
TEKUN daripada kalangan usahawan India. Oleh yang demikian, dalam Belanjawan
2022, peruntukan yang disediakan bagi TEKUN untuk membantu usahawan kaum
India telah ditambahkan kepada RM45 juta untuk pinjaman pertama tidak termasuk
untuk pinjaman tambahan seperti overlapping, pinjaman kedua dan ketiga.

Saya terima baik tindakan ini. Walau bagaimanapun saya mencadangkan
supaya peruntukan ini ditambahkan kepada RM70 juta bagi tahun 2022. Ramai
daripada kalangan usahawan India juga terjejas akibat pandemik COVID-19 dan
memerlukan dana dalam usaha pemulihan perniagaan mereka.

Dalam pada itu, kementerian juga perlu mengkaji semula untuk
melonggarkan lagi syarat-syarat pinjaman TEKUN supaya dapat membantu mereka
yang gagal memperoleh pinjaman bank. Saya juga mendapati, pinjaman pertama
kepada seseorang individu terlalu kecil dan tidak membantu dalam menggiatkan
perniagaannya.

Oleh yang demikian, saya mencadangkan kepada TEKUN untuk menilai dan
meluluskan pinjaman berdasarkan keperluan yang sebenar atau need-based supaya
pinjaman yang diberikan itu benar-benar membantu.

Tuan Pengerusi, Butiran 030000 — Pembangunan Koperasi. Memang tidak
dapat dinafikan bahawa sektor koperasi mempunyai potensi sebagai pemangkin
selaras dengan sektor awam dan sektor swasta dalam menjana ekonomi negara.

Apakah strategi-strategi yang telah dilaksanakan ke arah memperkemaskan
pengurusan koperasi yang lebih cekap dan berkesan serta mempelbagaikan aktiviti
dalam bidang keusahawanan? Apakah usaha-usaha kerajaan untuk menggiatkan
semula koperasi-koperasi yang terbantut disebabkan oleh pandemik COVID-19?
Berapakah jumlah koperasi yang telah “gulung tikar’ dalam tempoh dua tahun
kebelakangan ini?

Sejauh mana penglibatan kaum Melayu, kaum Cina, kaum India, kaum
bumiputera, dan lain-lain dalam sektor koperasi daripada segi jumlah dan peratusan?
Sejauh manakah keseimbangan dan perkembangan sektor koperasi di antara negeri
dengan negeri yang lain? Saya juga ingin tahu, perbandingan di antara Semenanjung
Malaysia dan juga Sabah dan Sarawak?

Akhir sekali Tuan Pengerusi, usahawan untuk banduan Butiran 050200 —
Penjaja dan Perniagaan Kecil. Poin terakhir, statistik menunjukkan 63 peratus
daripada banduan di negara kita menjalani hukuman kerana melakukan kesalahan-
kesalahan kecil. Mereka tidak sepatutnya berada dalam penjara. Kerajaan harus

mencari jalan untuk membantu golongan ini.
