DR. 30.11.2021 40

8. Dato’ Ngeh Koo Ham [Beruas] minta Menteri Pengangkutan menyatakan
sama ada kerajaan akan mengurangkan bayaran cukai jalan untuk kenderaan diesel
memandangkan kerajaan telah mengurangkan subsidi diesel dan harga diesel
sekarang lebih mahal daripada petrol RON 95.

Timbalan Menteri Pengangkutan [Dato’ Henry Sum Agong]: Terima kasih
Tuan Yang di-Pertua dan Yang Berhormat Beruas. Untuk makluman Yang
Berhormat Beruas, semakan kadar Lesen Kenderaan Motor (LKM) telah beberapa
kali dilaksanakan pada sebelum ini. Sebagai contoh dalam tahun 2007, kadar fi bagi
kenderaan motor pendaftaran milik persendirian berkapasiti enjin 1,000 cc dan ke
bawah telah ditetapbkan pada kadar yang rendah iaitu hanya RM20 setahun.
Sementara itu, bagi motosikal yang berkapasiti enjin 150cc dan ke bawah telah
ditetapkan pada kadar fi LKM pada RM2.00 sahaja.

Seterusnya, satu lagi semakan semula kadar fi LKM telah dilaksanakan
dalam tahun 2008 yang antara lain melibatkan perkara-perkara berikut:

(i) fi LKM bagi kenderaan motor pendaftaran milik persendirian

jenis salon dan bukan salon, milik individu dan syarikat yang
menggunakan bahan bakar diesel atau diesel hijau telah
diselaraskan dengan kadar bahan bakar petrol,

(ii) fi LKM bagi kenderaan perkhidmatan awam seperti bas
ekspres, teksi, kereta sewa, bas persiaran dan bas carter
ditetapkan pada kadar rata iaitu RM20.00 setahun; dan

(iii) bagi bas mini, bas sekolah dan bas henti-henti, kadar fi LKM
adalah sebanyak RM2.00 setahun.

Dalam tahun 2011 pula, Kementerian Pengangkutan juga telah memberikan
insentif pengurangan kadar fi LKM melibatkan kenderaan-kenderaan berteraskan
teknologi hijau  pelepasan rendah karbon, termasuklah kenderaan motor
menggunakan bahan bakar diesel hijau dan dengan kuasa elektrik dengan
pengurangan kadar fi LKM sebanyak 50 peratus daripada kadar sedia ada.

Dalam hubungan ini, sebarang cadangan pengurangan kadar fi LKM pada
masa hadapan perlu dikaji dengan terperinci dengan mengambil kira kepada kutipan
hasil kerajaan serta impaknya kepada keseluruhan ekosistem pendaftaran
kenderaan motor di Malaysia.

01140

Mengambil kira inisiatif dan semakan semula kadar fi LKM yang telah
dilaksanakan sebelum ini, maka Kementerian Pengangkutan Malaysia pada masa
ini tiada mempunyai sebarang perancangan untuk mengurangkan kadar perkiraan
bayaran fi LKM yang khusus bagi kenderaan motor menggunakan bahan bakar

diesel sahaja. Sekian, terima kasih.
