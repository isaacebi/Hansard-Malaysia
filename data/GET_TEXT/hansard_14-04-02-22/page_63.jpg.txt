DR. 30.11.2021 57

Memandangkan ini satu — saya rasa kita perlu overhaul sistem ini untuk
memastikan kementerian memainkan peranan yang cukup penting. Wujudkan
ekosistem yang inklusif, kondusif selaras dengan visi dan misi dalam buku bajet yang
ada, yang kita bahas ini. Saya mohon penjelasan daripada Menteri. Terima kasih
Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Jempol.

12.20 tgh.

Dato' Haji Salim Sharif [Jempol]: Terima kasih, Tuan Pengerusi
mengizinkan saya untuk berbahas Rang Undang-undang Perbekalan 2022 peringkat
Jawatankuasa Kementerian Pembangunan Usahawan dan Koperasi.

Butiran 00601 — Dana Pembangunan dan Pembiayaan PKS, SME Corp
Malaysia. Semasa sesi penggulungan perbahasan RMKe-12 yang lalu saya ada
bangkitkan isu mengenai faedah dikenakan oleh SME Bank terhadap para
peminjam. Pada masa itu, ramai usahawan merasa terbeban, tidak berpuas hati
dengan kadar faedah yang dikenakan terhadap mereka iaitu lebih tinggi berbanding
dengan bank komersial.

SME Bank telah ditubuhkan pada 3 Oktober 2005 dan berperanan untuk
memberi bantuan kewangan seolah-olah telah menyimpang daripada tujuan asal
penubuhannya. Kedudukan SME Bank pada hari ini terpaksa meminjam daripada
sektor korporat dan mengalihkan tanggungan faedah tersebut kepada peminjam. Ini
sama sekali tidak boleh diterima. Soalan saya, apakah tindakan yang telah diambil
oleh MOF selaku pemilik kepada SME Bank dan sejauh manakah peranan yang telah
dimainkan oleh MOF untuk menyelesaikan perkara mustahak ini?

Perkara ini telah pun dibiarkan dan tidak boleh dibiarkan dan memerlukan
tindakan drastik kepada kementerian kerana usahawan kita telah terjejas akibat
pandemik COVID-19. Bagi memastikan SME Bank dan para peminjam keluar
daripada kemelut ini saya mempunyai tiga cadangan yang boleh dipertimbangkan
oleh kementerian.

Pertama, GLC hendaklah meletakkan dana di bank-bank pembangunan milik
kerajaan dengan kadar faedah kosong bagi tempoh jangka masa sederhana antara
tiga hingga lima tahun. Keduanya, MOF memberikan subsidi terhadap kadar faedah
pinjaman untuk semua peminjam PKS sehingga tiga peratus berserta jaminan
daripada syarikat jaminan pinjaman seperti SJPP dan juga CGC.

Ketiga, Bank Negara haruslah membenarkan feasibility daripada sudut
perundangan yang dikenakan terhadap bank-bank pembangunan bagi menawarkan

saving dan juga current account.
