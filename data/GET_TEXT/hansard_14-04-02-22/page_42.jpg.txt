DR. 30.11.2021 36

Berhormat Menteri. Namun, pengalaman saya di PKPD Kuala Kedah bulan
September. Tiga hari pertama tidak ada SOP dan tidak ada satu penjelasan tentang
apa yang boleh dibuat dan tidak boleh dibuat. Maka, semuanya kelam-kabut. Oleh
sebab itu, soalan saya ialah bolehkah SOP yang umum disediakan untuk PKP
ataupun untuk PKPD dan itu diguna pakai di seluruh Malaysia dengan sedikit
penyesuaian lokal.

Soalan saya ialah bolehkah MAFI mengadakan penyelarasan dengan pihak
MKN, pihak polis, pihak Kerajaan Negeri dan lain-lain lagi. Ini kerana pengalaman
dua kali PKPD di tempat saya adalah tiga hari pertama tiada siapa tahu apa yang
berlaku. Maka, segala yang dirancang, itu e-dagang apa semua tidak akan berlaku.
Ini kerana kurier tidak boleh masuk, semua tidak boleh masuk. Sedangkan kita
mengeksport dan mengimport barang-barang pertanian dari Thailand tanpa
pemandu dan kelindan bertemu. Barang saya transfer. Begitu juga Singapura. Tidak
bolehkah kita ada satu SOP sedemikian yang tidak mengganggu pemasaran barang
petani kita. Kerugiannya sangat besar. Ikan ditangkap tidak dapat dijual. Tiga hari itu
sangat besar. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Kuala Kedah. Sila, Timbalan Menteri. Satu minit.

Datuk Seri Haji Ahmad bin Hamzah: Terima kasih Tuan Yang di-Pertua.
Saya nampak Yang Berhormat ini tiada soalan yang khusus. Akan tetapi apa pun
terjadi, kita telah melalui PKP1, 2 dan 3. Dalam semasa PKP ini, kita telah dapat
menyelaraskan serta meneruskan pembekalan makanan dari semua sektor.

Walaupun kita menghadapi banyak rintangan tetapi dengan kerjasama rapat
kita di antara MAFI dan juga MKN, begitu juga kepada penguat kuasa seperti polis
yang telah melicinkan perjalanan ataupun pergerakan apa juga bekalan-bekalan
yang telah kita hantar kepada setiap lokasi.

Dalam konteks ini, semua agensi MAFI telah membuka PST atau pusat segar
terkawal. PST ini diuruskan bukan sahaja daripada FAMA, bahkan daripada LPP
termasuk juga LKIM dan agensi-agensi yang lain. Ini kerana pada ketika tersebut,
tiada outlet lain dan petani-petani tidak dapat memasarkan barangan produk mereka.

Akan tetapi atas inisiatif dan daya usaha daripada MAFI, bukan sahaja kita
telah dapat membekalkan makanan kepada pengguna, bahkan dapat memasarkan
apa juga produk-produk pertanian daripada petani-petani kita. Seperti yang saya
sebut tadi tentang nilai jualan yang telah kita buat bukan sahaja melalui PST tadi,
bahkan melalui agro online juga. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih.

Soalan tambahan kedua. Sila, Yang Berhormat Alor Gajah.
