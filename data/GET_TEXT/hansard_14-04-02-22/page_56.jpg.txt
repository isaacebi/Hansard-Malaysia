DR. 30.11.2021 50

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Mohon penjelasan, bolehkah kerajaan menyatakan berapa banyak kawasan
yang masih menggunakan capaian 3G dan ke bawah di Malaysia?

Datuk Zahidi bin Zainul Abidin: Terima kasih Yang Berhormat Padang
Serai. Soalan Yang Berhormat 3G itu, jumlahnya kita tidak tahu sebab apa sekarang
ini kebanyakan tempat nya kita sudah masuk 4G. Jadi, hari-hari kita padam 3G
masuk 4G sebab hujung tahun ini kita hendak kalau boleh keseluruhannya 4G. Tidak
ada 3G lagi. Akan tetapi untuk makluman Yang Berhormat, sekarang ini kementerian
kita tengah usaha untuk buat satelit. Dia kalau kata kita hendak sampai ini — sebab
soalan saya dan jawapan saya ini sampai 2022.

Kalau kita berjaya membuat satelit, sebab satelit ini mahal tetapi kalau kita
berjaya mendapat satelit yang harga murah sedikit, seluruh negara, kawasan Sabah,
Sarawak, bukit bukau semuanya ada satelit. Termasuk Laut China Selatan.
Sekarang ini dekat laut, Laut Selat Melaka, Laut China Selatan, nelayan tidak dapat
sebab dasar kita ini, komunikasi ini kita hendak macam elektrik, air, semua orang
mendapat komunikasi.

Jadi, termasuk dalam laut. Sekarang tidak boleh pacak tower dalam laut. Jadi,
kita kalau boleh... [Tidak jelas] maknanya, kalau ada satelit kita usaha satelit, seluruh
negara dapat. Jadi itu, tetapi jawapan Yang Berhormat 3G ini sudah tidak relevan
sebab kita hendak buat 4G semua. Terima kasih.

Dato’ Sri Azalina Othman Said [Pengerang]: Yang Berhormat, sekarang
tamatlah sesi untuk waktu-waktu pertanyaan bagi Jawab Lisan pada hari ini. Terima
kasih semua Yang Berhormat.

[Sesi untuk Pertanyaan-pertanyaan bagi Jawab Lisan tamat]

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

12.05 tgh.
Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Mengikut Peraturan Mesyuarat 12(1) saya mohon
mencadangkan bahawa Mesyuarat pada hari ini tidak akan
ditangguhkan sehingga selesai dibahas dan diputuskan di peringkat
Jawatankuasa Kementerian Pembangunan Usahawan dan Koperasi
dan Kementerian Sumber Manusia bagi Rang Undang-undang
Perbekalan 2022 dan Usul Anggaran Perbelanjaan Pembangunan
2022 dan selepas itu Majlis Mesyuarat akan ditangguhkan sehingga
jam 10.00 pagi, hari Rabu, 1 Disember 2021.”
