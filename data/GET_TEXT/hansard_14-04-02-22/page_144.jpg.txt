DR. 30.11.2021 138

menguruskan proses pemutihan. Akan tetapi malangnya sehingga hari ini, website
Kementerian Sumber Manusia langsung tidak boleh digunakan. Di dalam mesyuarat
Human Right Committee baru-baru ini di mana saya merupakan ahli, pada 24
November baru ini, tiba-tiba diberitahu oleh wakil dari Kementerian Sumber Manusia,
mungkin kuasa ini akan diberi semula kepada Kementerian Dalam Negeri. Jadi
dalam satu tahun ini, berdolak-dalik, tidak tentu arah dan rakyat di luar hendak
memohon dan membayar memberi levi kepada kerajaan, tidak dapat melakukannya.

Jadi Tuan Pengerusi, saya ingin nyatakan bahawa isu ini sangat penting
kerana negara kita telah kerugian. Mengikut anggaran untuk ladang kelapa sawit
sahaja, kita telah kerugian sebanyak RM20 bilion setahun. Kerajaan kerugian cukai
RM2 bilion setahun kerana tidak cukup pekerja. Kita tahu kenaikan harga barangan
seperti sayur-sayuran kerana tidak ada pekerja yang mencukupi.

Jadi sumbangan kedua-dua Yang Berhormat Menteri ini sehinggakan
kenaikan sayur-sayuran boleh mendadak sehingga 100 ke 200 peratus. Inilah
akibatnya satu tahun tidak buat kerja. Semua orang di luar kata kedua-dua Yang
Berhormat Menteri ini, mereka bagi gred F- fail. Saya bagi gred G- gagal. Rakyat
marah. Negara kita ini ekonomi memang dalam keadaan meruncing. Kita memakai
lebih RM110 bilion kerana menandingi COVID-19. Akan tetapi kedua-dua Yang
Berhormat Menteri ini menyebabkan kita kerugian berpuluh bilion ringgit daripada
pendapatan.

Tuan Pengerusi bagi saya habiskan. Saya ingin menyatakan bahawa baru-
baru ini kita mendapati bahawa ekonomi telah pun pulih di negara-negara yang lain
di rantau kita ini. Ekonomi di Indonesia telah berkembang 3.5 peratus, ekonomi di
Singapura 6.5 peratus, ekonomi di Filipina 7.1 peratus dan ekonomi di Thailand
masih menyusut 0.3 peratus. Akan tetapi, negara kita ini untuk third quarter, telah
menyusut sebanyak 4.5 peratus. Bagaimana kita hendak bayar hutang yang banyak,
kalau kita tidak ada lebihan pendapatan.

Oleh yang demikian Tuan Pengerusi, saya memohon kepada kerajaan dan
Menteri supaya memberitahu adakah special arrangement untuk kroni-kroni atau
orang perseorangan bagi menggaji pekerja-pekerja asing ini masih diamalkan.

Kedua, kalau memang tidak larat, tidak cekap hendak mentadbir, sila undur
diri ataupun Perdana Menteri mesti pecat mereka. Oleh sebab kita tidak boleh
membenarkan keadaan ini berlarutan yang menyebabkan kesusahan yang amat
teruk kepada rakyat jelata. Sekian, terima kasih.

Tuan Pengerusi: Terima kasih Yang Amat Berhormat Beruas. Yang
Berhormat Pasir Putih minum kopi banyak sangat kot.

Seorang Ahli: [Ketawa]
