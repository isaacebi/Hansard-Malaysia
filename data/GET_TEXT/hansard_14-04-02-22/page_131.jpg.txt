DR. 30.11.2021 125

menggantikan tenaga manusia. Bukan sahaja pada sektor-sektor pembuatan tetapi
juga kepada sektor perkhidmatan YANG telah mula adanya penggunaan robot
menggantikan tenaga manusia.

Oleh itu, apakah pengurangan yang diberikan dari Bajet 2022 ini adalah
kerana masalah yang mungkin akan timbul daripada isu ini?

Seterusnya, sejauh manakah penyediaan dan menjalankan program latihan
prapekerjaan yang dilakukan oleh kementerian pada waktu ini telah memenuhi
kehendak keperluan sektor perindustrian di Malaysia?

Ketiga, adakah kementerian melakukan jalinan kerjasama dengan
Kementerian Pengajian Tinggi bagi memastikan institut pengajian tinggi
melaksanakan syllabus yang relevan dengan kehendak pasaran? Kementerian
Sumber Manusia sepatutnya memberikan input pekerjaan yang diperlukan. Maka
hasil daripada input tersebut graduan yang akan dilahirkan akan diselaraskan ke
arah keperluan itu. Keempat, apakah bentuk latihan yang dibuat bagi meningkatkan
taraf kemahiran pekerja sedia ada untuk sektor perindustrian?

Butiran 030100 — Tenaga Kerja. Apakah kempen-kempen yang telah dibuat
oleh kementerian bagi meningkatkan kesedaran perburuhan di kalangan pekerja di
seluruh negara?

Kedua, apakah bentuk usaha oleh kementerian dalam mengutamakan dan
memperluaskan peluang pekerjaan kepada warganegara terutamanya dalam sektor
pembuatan? Ketiga, apakah tindakan kementerian untuk mewajibkan majikan
mewujudkan suasana perburuhan yang kondusif dan selesa di tempat kerja?

Butiran 030300 — Hal Ehwal Kesatuan Sekerja. Pertama, apakah bentuk
perincian program yang dilaksanakan dalam hal ehwal kesatuan sekerja?

Kedua, sejauh manakah kesatuan sekerja secara umumnya membantu
dalam menyuarakan isu-isu berkaitan kebajikan pekerja?

Tuan Pengerusi, dalam negara menuju tahun baharu 2022, maka peranan
kesatuan sekerja bukan sahaja menjaga kepentingan dan kebajikan pekerja tetapi
kesatuan sekerja juga mesti menjadi agen perubahan bagi pihak kerajaan. Setakat
manakah usaha-usaha kementerian membawa usaha kemajuan kepada kesatuan-
kesatuan sekerja dalam negara kita?

Seterusnya Butiran 040600 — Majlis Perundingan Gaji Negara. Pertama,
adakah kajian impak dan kajian semula Perintah Gaji Minimum (PGM) 2020 sudah
dibentangkan suku ke-empat tahun ini oleh Majlis Perundingan Gaji Negara?Kedua,
jika ia sudah dibentangkan, apakah hasil kajian tersebut? Adakah garis gaji minimum
akan dinaikkan pada masa terdekat ini memandangkan kos sara hidup yang sangat

tinggi sekarang ini? Terima kasih Tuan Pengerusi.
