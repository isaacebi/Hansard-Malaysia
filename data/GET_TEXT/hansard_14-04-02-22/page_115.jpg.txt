DR. 30.11.2021 109

Tuan Pengerusi, saya terus kepada Butiran 030200 — Keselamatan dan
Kesihatan Pekerjaan. Berlaku  peningkatan dalam _ butiran ini daripada
RM125,338,500 kepada RM132,352,800. Tuan Pengerusi, kebajikan pekerja antara
isu yang seharusnya diberikan keutamaan.

Umum mengetahui kerajaan telah membentangkan rancangan bagi
meningkatkan cuti bersalin kepada 90 hari, begitu juga paternity leave, dengan izin
Tuan Pengerusi, dinaikkan kepada tujuh hari. Saya kira langkah ini amat tepat dalam
memastikan kebajikan para pekerja terjamin.

Namun begitu, undang-undang yang berkait dengan kebajikan pekerja masih
lagi tidak mengambil kira cuti bergaji penuh mereka yang mengalami keguguran. Hal
ini kKerana sokongan ataupun cuti untuk mereka yang kehilangan anak dalam
kandungan amatlah penting. Usaha ini bagi memberi ruang kepada pekerja wanita
untuk pulih fizikal dan emosi mereka.

Jika mereka terpaksa bekerja, semestinya produktiviti kerja akan terjejas
disebabkan fizikal dan mental mereka yang masih belum pulih akibat daripada
keguguran tadi. Oleh itu, cuti bersalin bagi wanita yang mengalami keguguran wajar
dipertimbangkan.

Perkara seterusnya juga berkaitan dengan kebajikan pekerja, khususnya
pekerja sektor swasta. Seperti mana sedia maklum, sejak Ogos 2019, pekerja di
agensi Kerajaan Persekutuan telah dilaksanakan Waktu Bekerja Fleksi (WBF),
dengan izin Tuan Pengerusi, menggantikan Waktu Bekerja Berperingkat (WBB).
Pelaksanaan tersebut memberi ruang kepada pegawai untuk hadir bekerja dalam
tempoh waktu masuk dan waktu pulang yang ditetapkan dengan syarat memenuhi
tempoh waktu bekerja sehari.

Berdasarkan jawapan Timbalan Menteri tempoh hari, kerajaan akan
memasukkan peruntukan baharu berhubung Waktu Bekerja Fleksibel serta
cadangan pengurangan waktu kerja mingguan dalam pindaan Rang Undang-undang
Kerja (Akta Kerja) 1955. Soalan saya, sejauh manakah hasil dapatan bagi pekerja
yang telah mengamalkan Waktu Bekerja Fleksibel ini? Apakah inisiatif kerajaan bagi
memastikan majikan-majikan di sektor swasta menyambut baik usaha tersebut?

Butiran 030400 — Perhubungan Perusahaan. Seterusnya, saya merujuk
kepada butiran ini. Hubungan yang baik antara majikan dan pekerja merupakan
salah satu cara untuk menangani isu masalah mental dalam kalangan pekerja. Hal
ini kerana berdasarkan kajian, antara punca utama penyakit mental di tempat kerja
ialah beban kerja melampau. Selain tempoh masa bekerja yang panjang, kurangnya
kawalan, kerja rutin, konflik antara individu, kurangnya ganjaran dan masalah

organisasi.
