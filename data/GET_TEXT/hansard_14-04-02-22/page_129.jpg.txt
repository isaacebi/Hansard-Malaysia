DR. 30.11.2021 123

5.07 ptg.

Tuan Ma’mun bin Sulaiman [Kalabakan]: Terima kasih Tuan Pengerusi.
Saya juga ingin mengambil bahagian.

Butiran pertama Butiran 030100 — Tenaga Kerja. Butiran ini mendapat
peruntukan RM112.5 juta. Saya ingin bertanya, apa usaha khidmat nasihat
kementerian kepada majikan-majikan yang terpaksa melaksanakan pemberhentian
kerja sementara atau layoff, misalnya dalam bentuk penutupan sementara syarikat—
temporary shut down dalam masa kegawatan ekonomi semasa pandemik? Adakah
kementerian memantau majikan demi memastikan pekerja dibayar gaji berpatutan
demi kesinambungan kehidupan pekerja?

Jika majikan melaksanakan pemberhentian sementara, maklumat tempoh
pemberhentian sementara dilaporkan pada Jabatan Tenaga Kerja untuk tujuan
pemantauan sama ada pekerja tersebut diambil semula bekerja atau ditawarkan
pemberhentian secara sukarela atau VSS atau pemberhentian tetap pada masa
hadapan.

Butiran kedua, Butiran 040500 — Elaun Pelajar Pra-Perkhidmatan. Butiran ini
diperuntukkan RM3.7 juta. Saya ingin bertanya, siapakah yang berkelayakan
mendapat elaun yang diperuntukkan? Apakah bidang-bidang perkhidmatan yang
dikhususkan dalam butiran ini?

Seterusnya, saya juga ingin menyentuh Butiran 030000 — Pengurusan
Perburuhan Negara. Pada 29 November 2021, semalam, harga CPO sawit adalah
pada paras RM5,309 satu tan. Namun, adakah pengusaha ladang sawit khususnya
di Sabah dapat meraih keuntungan yang tinggi daripada harga ini?

Perbelanjaan industri kelapa sawit Sabah jauh lebih tinggi berbanding
dengan Malaysia Barat terutamanya kos buruh dan pengangkutan iaitu melibatkan
kira-kira 20 peratus daripada kos keseluruhan. Sabah yang merupakan pengeluar
utama minyak sawit negara berdepan dengan isu kekurangan pekerja yang semakin
kritikal sekali gus akan memberi kesan besar kepada pendapatan dan ekonomi
negara sekiranya isu ini tidak diselesaikan.

Dimaklumkan bahawa 32,000 pekerja asing bagi sektor perladangan telah
diluluskan tetapi ianya tidak terpakai untuk Sabah dan Sarawak memandangkan
kedua-dua wilayah ini mempunyai Ordinan Buruh yang tersendiri. Sehubungan itu,
saya memohon penjelasan kerajaan, apakah peranan yang boleh dimainkan
Kerajaan Persekutuan khususnya Kementerian Sumber Manusia bersama-sama

kerajaan negeri bagi mencari solusi bagaimana ingin menyelesaikan masalah ini?
