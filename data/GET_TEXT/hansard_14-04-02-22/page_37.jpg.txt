DR. 30.11.2021 31

Timbalan Yang di-Pertua [Dato' Mohd Rashid Hasnon]: Sila Yang
Berhormat Menteri Kanan Pendidikan menjawab.

Menteri Kanan Pendidikan [Datuk Dr. Mohd Radzi bin Md. Jidin]: Terima
kasih Tuan Yang di-Pertua. Untuk makluman Ahli Yang Berhormat, penjawat awam
termasuk guru yang berasal dari Sabah dan Sarawak dan bertugas di Semenanjung
Malaysia layak menerima Elaun Bayaran Insentif Perumahan Wilayah (BIPW)
selaras dengan Pekeliling Perkhidmatan Bil.11 Tahun 2001 Elaun Perumahan
Wilayah bagi pegawai yang bertukar wilayah.

Kadar bayaran BIPW adalah berbeza mengikut gred jawatan dan lokasi di
mana guru tersebut berkhidmat. Sebarang perubahan kepada kadar bayaran insentif
ini adalah tertakluk kepada pertimbangan agensi pusat dan juga kedudukan
kewangan semasa kerajaan.

Berhubung pertanyaan Ahli Yang Berhormat berkaitan penempatan semula
guru yang berasal dari Sarawak ke negeri tersebut, KPM telah mengeluarkan Surat
Pekeliling Ikhtisas (SPI) KPM Bil. 7/2021 Pelaksanaan Permohonan Pertukaran PPP
di sekolah dan kolej vokasional pada 23 September 2021 menggantikan SPI Bil. 3
Tahun 1975 iaitu Panduan bagi Pertukaran Guru-guru dan SPI Bil. 1/1978 iaitu Tarikh
Bagi Pertukaran Guru-guru.

SPI tersebut turut menyertakan garis panduan permohonan pertukaran
Pegawai Perkhidmatan Pendidikan di sekolah dan kolej vokasional sebagai rujukan
kepada pengetua, guru besar dan Pegawai Perkhidmatan Pendidikan yang
berkhidmat di sekolah dan kolej vokasional bawah KPM untuk memastikan urusan
pertukaran PPP dapat dilaksanakan dengan teratur dan berkesan.

Untuk makluman Ahli Yang Berhormat, berdasarkan garis panduan tersebut
KPM telah menetapkan tiga prinsip asas pertukaran iaitu kekosongan jawatan,
keperluan opsyen serta kepentingan dan keperluan perkhidmatan. Dalam hal ini,
permohonan pertukaran boleh dibuat berdasarkan kepada beberapa kategori iaitu
kategori kesihatan, kategori keselamatan dan kategori mengikut pasangan dan lain-
lain.

Oleh yang demikian, pertimbangan permohonan pertukaran guru termasuk
dari Semenanjung Malaysia ke Sarawak dibuat berdasarkan kepada prinsip asas
dan kategori permohonan yang telah ditetapkan. KPM komited dalam memastikan
setiap permohonan pertukaran guru diberikan pertimbangan sewajarnya selaras
dengan garis panduan yang telah ditetapkan. Sekian, terima kasih.

Timbalan Yang di-Pertua [Dato' Mohd Rashid Hasnon]: Baik terima kasih.
Sila Yang Berhormat Bintulu, soalan tambahan pertama.

Dato' Seri Tiong King Sing [Bintulu]: Terima kasih Tuan Yang di-Pertua

dan terima kasih Yang Berhormat Menteri Kanan yang telah beri jawapan itu. Tadi
