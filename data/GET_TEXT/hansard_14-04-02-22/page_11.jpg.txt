DR. 30.11.2021 5

Timbalan Yang di-Pertua [Dato' Mohd Rashid Hasnon]: Saya hadkan
kepada dua pertanyaan sahaja. Seterusnya saya ingin menjemput Yang Berhormat
Tuan Abdul Latiff bin Abdul Rahman, Yang Berhormat Kuala Krai.

2. Tuan Abdul Latiff bin Abdul Rahman [Kuala Krai] minta Menteri Kanan
Pendidikan menyatakan perkembangan terkini pengoperasian sekolah di seluruh
negara sejak pembukaan secara berperingkat pada 3 Oktober 2021 yang lalu.
Bagaimana penerimaan guru, murid dan ibu bapa secara umumnya mengenai
pembukaan sekolah.

Timbalan Yang di-Pertua [Dato' Mohd Rashid Hasnon]: Sila Yang
Berhormat Menteri Kanan Pendidikan menjawab. Tiga minit.

Menteri Kanan Pendidikan [Datuk Dr. Mohd Radzi bin Md. Jidin]: Terima
kasih Tuan Yang di-Pertua. Kementerian Pendidikan Malaysia (KPM) telah
merangka satu pelan komprehensif pembukaan semula sekolah bagi memastikan
murid dapat kembali belajar secara bersemuka di sekolah dalam keadaan selamat.
Dalam rangka pelan ini, KPM telah mengadakan libat urus bersama-sama dengan
guru, bersama-sama dengan ibu bapa melalui Persatuan Ibu Bapa dan Guru (PIBG)
dan Penglibatan Ibu Bapa Komuniti Swasta (PIBKS), guru dan murid bagi
mendapatkan input serta pandangan dalam memastikan pengoperasian sekolah
berjalan dengan lancar dan teratur seperti yang dirancang.

Sesi libat urus juga telah diadakan bersama Gabungan Majlis Guru Besar
Malaysia (GMGBM) dan Majlis Pengetua Sekolah Malaysia (MPSM). Dapatan
daripada sesi libat urus menunjukkan guru, ibu bapa dan murid menyambut baik
pengoperasian sekolah secara bersemuka. Untuk maklumat Ahli Yang Berhormat,
KPM sentiasa memantau keadaan semasa pengoperasian sekolah secara
bersemuka yang bermula pada 3 Oktober 2021. Berdasarkan rekod sehingga 29
November 2021, semua sekolah rendah dan sekolah menengah di bawah KPM di
negeri yang berada dalam Fasa 4, Pelan Pemulihan Negara (PPN) telah beroperasi
sepenuhnya.

Jumlah sekolah yang beroperasi ialah 8,166 buah sekolah, melibatkan 6,091
sekolah rendah dan 2,075 sekolah menengah. Manakala jumlah murid yang terlibat
adalah seramai 4,251,221 orang iaitu 2,517,233 orang murid sekolah rendah dan
1,733,988 orang murid sekolah menengah. Bagi negeri Kelantan dan Sarawak yang
berada dalam Fasa 3 PPN, terdapat 1,894 buah sekolah yang telah beroperasi
melibatkan 1,526 buah sekolah rendah dan 368 buah sekolah menengah.
Pengoperasian secara bersemuka bagi sekolah rendah di negeri ini hanya

melibatkan murid berkeperluan khas (MBK) di Sekolah Kebangsaan Pendidikan
