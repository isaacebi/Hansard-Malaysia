DR. 6.10.2022 31

(iii) menyelenggarakan jalan dan jambatan yang rosak dengan segera
sekiranya berlaku kerosakan;

(iv) menyediakan jentera-jentera yang diperlukan untuk kerja-kerja
kecemasan secara standby;

(v) semua tanah tebing dan tanah yang dipotong perlu diawasi jika
terdapatnya tanda-tanda runtuhan;

(vi) mengenal pasti dan memotong pokok-pokok yang berbahaya yang
mungkin boleh tumbang sekiranya ada hujan yang lebat ataupun
angin yang kuat; dan

(vii) mempersiapkan aset-aset jambatan panel keluli bermodular seperti
mana yang saya sebutkan tadi jambatan Bailey.

Sekian dan terima kasih.

6. Dato’ Johari bin Abdul [Sungai Petani] minta Menteri Pembangunan Usahawan
dan Koperasi menyatakan berapa jumlah koperasi yang telah berdaftar dan berapa yang tidak
aktif. Adakah kementerian bercadang memperhebatkan kegiatan koperasi agar mereka dapat
membantu masyarakat dalam membendung kenaikan harga barang.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Tuan Yang di-Pertua dan sahabat saya Yang Berhormat Sungai Petani. Tuan
Yang di-Pertua, sehingga 31 Disember 2021 terdapat sebanyak 14,834 buah koperasi yang
berdaftar di bawah Suruhanjaya Koperasi Malaysia (SKM). Daripada jumlah tersebut
sebanyak 12.5 peratus atau 1,854 buah koperasi berstatus tidak aktif. Manakala, sebanyak
27.09 peratus atau 4,019 buah koperasi berstatus dormant.

Dalam usaha membendung kenaikan harga barang pula, SKM telah menubuhkan
federasi ataupun gabungan koperasi yang berperanan memperkasakan pergerakan koperasi
di bawah enam sektor ekonomi termasuk rombongan dan peruncitan. Melalui usaha ini
sebanyak lima barang keperluan asas pengguna iaitu gula, tepung, minyak masak, beras dan
ayam telah diedarkan oleh Federasi Koperasi Pemborongan dan Peruncitan Malaysia
dengan jenama Coop sejak tahun 1995 kepada rangkaian kedai Coop Mart dengan harga
yang lebih murah daripada pasaran.

Selain itu, SKM juga telah menganjurkan inisiatif jualan murah melalui premis Coop
Mart seperti Program Jualan Koperasi Prihatin Rakyat (JKPR) dan Program Kedai Harga
Patut (KHP) yang menawarkan barangan keperluan harian pada harga diskaun sehingga 20
peratus kepada rakyat.

Melalui inisiatif di bawah Pasukan Khas Jihad Tangani Inflasi pula, KUSKOP telah
menyelaras pelaksanaan Program Jualan Murah Keluarga Malaysia bagi negeri Selangor,
Perak, dan Pahang melalui gerakan koperasi di sebanyak 157 buah Dewan Undangan
Negeri. KUSKOP juga telah diberikan tanggungjawab untuk memperluaskan pelaksanaan
Jualan Murah Keluarga Malaysia (JMKM) sebanyak 20 buah universiti awam yang
menawarkan pengurangan harga sehingga 20 peratus bagi barang keperluan harian pelajar.
Inisiatif ini telah dinamakan sebagai JMKM Siswa dan dijangka akan dilancarkan pada
Oktober 2022 di Universiti Kebangsaan Malaysia. Terima kasih.
