DR. 6.10.2022 4

mempunyai sebarang tempoh peralihan bagi nilai ambang perolehan mereka kecuali
Malaysia. Inilah kejayaan yang kita capai sebagai contoh boleh saya laporkan di sini tempoh
peralihan bagi negara Malaysia untuk sektor perkhidmatan adalah selama sembilan tahun.
Untuk sektor barangan selama tujuh tahun dan untuk sektor pembinaan selama 20 tahun.

Oleh kerana Malaysia telah mendapat tempoh peralihan yang begitu panjang,
kementerian telah pun berbincang dengan Kementerian Kewangan untuk melihat apakah
modul-modul tertentu untuk menyiapkan pemain-pemain tempatan khususnya bumiputera
bersedia untuk menyertai penyertaan CPTPP ini. Sekarang Kementerian Kewangan dengan
MITI sedang melihat dan mengadakan libat urus termasuk dengan dewan perniagaan supaya
modul-modul ini dapat membantu syarikat-syarikat tempatan bersiap sedia dalam tempoh
peralihan ini untuk menyertai perjanjian CPTPP.

Sukacita saya hendak maklumkan di sini juga bahawa komitmen Malaysia berkaitan
dengan perolehan kerajaan ataupun government procurement ini adalah terhad kepada
peringkat Persekutuan sahaja dan ia tidak melibatkan peringkat negeri dan peringkat negeri
telah pun dikecualikan daripada skop bab perolehan kerajaan. Ini bermakna kerajaan-
kerajaan negeri boleh terus melaksanakan dasar perolehan sedia ada tanpa sebarang
perubahan walaupun kita Malaysia telah meratifikasi perjanjian dan menguatkuasakan
CPTPP. Terima kasih Yang Berhormat Jempol.

Tuan Lim Guan Eng [Bagan]: [Bangun]

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Tuan Yang di-Pertua...

Tuan Yang di-Pertua: Yang Berhormat Bagan bangun dahulu.

Tuan Lim Guan Eng [Bagan]: Terima kasih Tuan Yang di-Pertua. Saya hendak
tanya Yang Berhormat MITI tentang ratifikasi yang telah diluluskan oleh Kabinet. Sejauh
manakah ia akan dilaksanakan kerana seperti tanda yang diberikan Yang Berhormat tadi
bahawa mungkin hari ini hari terakhir Parlimen bersidang dan sekiranya berlaku, macam
mana ia boleh dilaksanakan kerana perlu mendapat mandat yang serupa daripada kerajaan
baharu.

Bolehkah Yang Berhormat menyatakan undang-undang yang perlu dipinda supaya
kita dapat mematuhi CPTPP khususnya tempoh masa atau jadual. Bila ia boleh dilaksanakan
dengan sempurnanya? Ini kerana kalau perlu pindaan kepada perundangan, tentu ia akan
makan masa. Sekian terima kasih.

Dato’ Seri Mohamed Azmin bin Ali: Terima kasih Tuan Yang di-Pertua dan Yang
Berhormat Bagan. Beliau concern, prihatin apakah perjanjian ini dapat dilaksanakan oleh
kerajaan yang akan dibentuk selepas pilihan raya umum yang akan datang. Saya yakin
kerajaan yang akan dibentuk selepas PRU-15 ini adalah Kerajaan Perikatan Nasional, jadi
kita akan teruskan usaha-usaha ini.

Beberapa Ahli: [Menyampuk]

Dato’ Seri Mohamed Azmin bin Ali: Oleh sebab itu saya minta supaya usaha untuk

membubarkan Parlimen ini tidak dijalankan sekarang. Kita masih...
