DR. 6.10.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KETIGA
Khamis, 6 Oktober 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

Tuan Yang di-Pertua: Assalamualaikum, salam sejahtera dan selamat pagi semua.
Saya silakan Yang Berhormat Bukit Bendera.

1. Tuan Wong Hon Wai [Bukit Bendera] minta Menteri Kanan Perdagangan
Antarabangsa dan Industri menyatakan status penyertaan Malaysia untuk Comprehensive
and Progressive Agreement for Trans-Pacific Partnership (CPTPP) dan kemajuan untuk
perjanjian perdagangan bebas lain.

Menteri Kanan Perdagangan Antarabangsa dan Industri [Dato’ Seri Mohamed
Azmin bin Ali]: Terima kasih Yang Berhormat Bukit Bendera. Pertama, saya ingin
mengucapkan penghargaan kepada Yang Berhormat Bukit Bendera yang senantiasa
memberikan fokus terhadap usaha-usaha untuk memperkukuhkan kedudukan Malaysia di
peringkat global dalam perdagangan dan juga meningkatkan prestasi pelaburan negara.

Untuk makluman Yang Berhormat, Jemaah Menteri telah bersetuju supaya Malaysia
meratifikasi Perjanjian Komprehensif dan Progresif bagi Perkongsian Trans-Pasifik atau
dengan izin, CPTPP. Berdasarkan mandat tersebut, kerajaan telah secara rasminya
mengirim surat cara ratifikasi atau dengan izin, instrument of ratification kepada Depositori
CPTPP iaitu New Zealand pada 30 September 2022. Dengan ini, ratifikasi CTPPP bagi
Malaysia dianggap selesai dan ia akan mula berkuat kuasa bagi Malaysia pada 29 November
2022.

Untuk makluman Yang Berhormat, Malaysia merupakan negara kesembilan yang
meratifikasi perjanjian ini. Saya juga ingin memaklumkan kepada Yang Berhormat, pada 29
September 2022 Malaysia dan Republik Turkiye telah memeterai protokol perluasan skop
bagi FTA antara kedua-dua buah negara. Protokol ini merangkumi tiga bab baharu iaitu:

(i) perdagangan sektor perkhidmatan;

(ii) pelaburan; dan

(iii) e-dagang.

la merupakan lanjutan FTA sebelum ini antara Malaysia dan Turkiye dalam
perdagangan sektor barangan atau dengan izin, trade in goods yang telah dikuatkuasakan
semenjak tahun 2015.
