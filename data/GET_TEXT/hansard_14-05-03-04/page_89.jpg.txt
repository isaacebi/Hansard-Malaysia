DR. 6.10.2022 83

01610
RANG UNDANG-UNDANG LEMBAGA PELESENAN
KENDERAAN PERDAGANGAN(PINDAAN) 2022
Bacaan Kali Yang Kedua dan Ketiga
4.11 ptg.

Timbalan Menteri Pengangkutan [Dato’ Henry Sum Agong]: Tuan Yang di-
Pertua, saya mohon mencadangkan supaya rang undang-undang bernama suatu akta untuk
meminda Akta Lembaga Pelesenan Kenderaan Perdagangan 1987 dibacakan kali kedua
sekarang.

Tuan Yang di-Pertua: Silakan Yang Berhormat, huraian.

Dato’ Henry Sum Agong: Tuan Yang di-Pertua, Akta Lembaga Pelesenan
Kenderaan Perdagangan [Akta 334] telah mula berkuat kuasa mulai tahun 1987. Objektif
utama Akta 334 adalah untuk mengadakan peruntukan mengenai pelesenan dan
pengawalseliaan kenderaan perdagangan dan mengenai perkara-perkara yang berkaitan
dengannya. Akta 334 ini terpakai hanya bagi Sabah, Sarawak dan Wilayah Persekutuan
Labuan.

Kali terakhir Akta 334 dipinda adalah pada tahun 2017. Rang Undang-undang
Lembaga Pelesenan Kenderaan Perdagangan (Pindaan) 2017 bertujuan untuk meminda
Akta 334 bagi mengawal selia pelesenan perniagaan pengantaraan dan mengadakan
peruntukan bahawa kenderaan e-hailing hendaklah menjadi suatu kenderaan perkhidmatan
awam tertakluk kepada lesen perniagaan pengantaraan yang dikeluarkan.

Tuan Yang di-Pertua dan Ahli-Ahli yang Berhormat sekalian, cadangan pindaan
Akta 334 pada tahun 2022 adalah bertujuan untuk melaksanakan keputusan-keputusan
kerajaan dalam hal melibatkan, pertama ialah pengawalseliaan suatu perkhidmatan
kenderaan barangan termasuk yang menggunakan motosikal yang disediakan menerusi
satu perniagaan pengantaraan perkhidmatan p-hailing. Pindaan yang dicadangkan adalah
bertujuan untuk mewujudkan punca kuasa bagi mengawal selia dan menetapkan peraturan
pelesenan bagi perkhidmatan berkenaan di bawah Akta 334.

Kedua, mewujudkan punca kuasa di bawah Akta 334 bagi memenuhi obligasi dan
melaksanakan komitmen kerajaan di bawah beberapa perjanjian multilateral peringkat
antarabangsa melibatkan perkhidmatan kenderaan perdagangan, kenderaan perkhidmatan
awam, kenderaan pelancongan dan kenderaan barangan rentas sempadan negara.

Pindaan akan memperuntukkan punca kuasa kepada Menteri untuk mengawal
selia, melesenkan dan menetapkan peraturan ke atas perkhidmatan kenderaan
perdagangan yang didaftarkan di negara asing untuk beroperasi di dalam Malaysia serta
yang didaftarkan dalam Malaysia untuk beroperasi dalam wilayah negara asing. Termasuk
menurut kepada apa-apa kuasa atau tertakluk kepada peruntukan mana-mana perjanjian
antarabangsa yang dibuat oleh Kerajaan Malaysia sebagai negara penjanji.

Dalam hal ini, Mesyuarat Jemaah Menteri pada 24 September 2021 semasa

menimbangkan memorandum daripada Menteri Pengangkutan No. M425/2021 bertajuk,
