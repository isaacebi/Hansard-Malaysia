DR. 6.10.2022 18

Jadi Tuan Yang di-Pertua, ini antara inisiatif yang dapat kita manfaat daripada
penyertaan di dalam IPEF. Terima kasih.

Tuan Tan Kok Wai [Cheras]: Terima kasih Tuan Yang di-Pertua. Mengapakah IPEF
yang ditaja oleh Amerika Syarikat menyingkirkan China sebagai ahli memandangkan China
adalah kuasa ekonomi kedua dalam dunia dan juga rakan perdagangan terbesar dengan
ASEAN. Sebaliknya negara-negara seperti India, Australia, Jepun dan New Zealand telah
menjadi ahlinya.

Pernahkah Malaysia menyoalkan negara penaja atau Amerika Syarikat tentang
perkara ini dan apakah jawapannya? Adakah penyingkiran China ini telah membawa
gambaran bahawa IPEF ini adalah anti China? Terima kasih.

Dato’ Seri Mohamed Azmin bin Ali: Terima kasih Tuan Yang di-Pertua dan terima
kasih Yang Berhormat Cheras. Saya tidak melihat IPEF ini sebagai usaha untuk
menyingkirkan negara China daripada gabungan ataupun integrasi ekonomi di rantau ini.

Negara China merupakan rakan dagang penting bagi Malaysia dan Yang Berhormat
Cheras sedia maklum bahawa Malaysia merupakan negara dagang. Kita sebagai negara
dagang perlu berdagang dengan semua rantau termasuk China, Kesatuan Eropah, Amerika
Syarikat dan juga blok-blok yang lain.

Namun, dalam konteks negara China, Yang Berhormat Cheras sedia maklum kita
sudah ada platform ekonomi yang structured seperti RCEP, di mana China juga menjadi
anggota di dalam RCEP. Seperti yang saya jelaskan di awal tadi kita telah pun meratifikasi
CPTPP di mana negara China telah pun memohon secara rasmi untuk menyertai CPTPP.

Maka hubungan ekonomi Malaysia dan China tidak sama sekali terputus, malahan
akan bertambah baik dengan penyertaan Malaysia dan negara China di dalam RCEP dan
juga CPTPP. Ini pastinya merupakan platform untuk meningkatkan prestasi hubungan
ekonomi, perdagangan dan pelaburan asing di antara Malaysia dengan negara China.

Kita pernah menekankan kepada Amerika Syarikat supaya rundingan penyertaan
IPEF ini mesti melibatkan semua negara anggota ASEAN dan tidak hanya satu, dua buah
negara sahaja kerana kita berpegang kepada prinsip ASEAN centrality yang mahu melihat
semua negara anggota ASEAN dilibatkan dalam usaha yang dapat memberikan manfaat bagi
meningkatkan prestasi perdagangan di antara negara-negara anggota.

Jadi bagi saya, hubungan ekonomi di antara Malaysia dengan negara China akan
terus bertambah kukuh, bukan sahaja dengan ketidakhadiran China di dalam IPEF tetapi kita
ada platform-platform seperti RCEP, CPTPP dan ia dapat membantu pertumbuhan ekonomi.

Yang Berhormat Cheras juga sedia maklum ASEAN-China FTA juga hari ini cukup
aktif dan kita sedang menambah baik FTA ini supaya hubungan ekonomi di antara China dan
ASEAN juga dapat diperkukuhkan. Terima kasih Yang Berhormat Cheras.

Tuan Yang di-Pertua: Terima kasih.

Datuk Ignatius Dorell Leiking [Penampang]: Tuan Yang di-Pertua.

Tuan Yang di-Pertua: Sekejap. Ada soalan tambahan kedua sebelah sini? Kalau
tidak ada silakan, Yang Berhormat Penampang.

Seorang Ahli: Tidak minat.
