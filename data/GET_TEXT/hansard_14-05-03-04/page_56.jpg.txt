DR. 6.10.2022 50

secara dinamik dengan memberikan maklumat berkaitan masa, beban ganda, had laju, jarak
ganda, kelas kenderaan dan parameter lain yang berkaitan dengan kenderaan tersebut.

Pindaan ini akan membolehkan JPJ menggunakan peralatan HSWIM sebagai salah
satu alat atau too/s bagi tujuan menimbang kenderaan motor lebih muatan seperti mana
penggunaan alat timbang konvensional yang dipasang di stesen penguatkuasaan SPKJPJ.
Penggunaan HSWIM akan memperluaskan capaian dan menambah baik aspek
penguatkuasaan di seluruh negara.

Selain itu ia akan mengurangkan beban kewangan ke atas keperluan anggota
penguatkuasaan yang tinggi. Penguatkuasaan boleh dibuat 24 jam 365 hari tanpa terkesan
dengan keadaan cuaca, mengurangkan beban kewangan ke _ atas_ keperluan
penyelenggaraan jalan dan seterusnya meningkatkan tahap keselamatan jalan raya dengan
pematuhan peraturan berat kenderaan motor.

Fasal 10 bertujuan untuk meminda seksyen 88B [Akta 333] bagi membolehkan
kenderaan barangan pendaftaran negara asing akan turut boleh dikenakan bayaran caj jalan,
sama seperti dikenakan kepada lain-lain kelas kenderaan motor dikategorikan kenderaan
perdagangan yang memasuki dan menggunakan infrastruktur jalan raya di Malaysia. Lain-
lain pindaan yang tidak dinyatakan secara khusus adalah merupakan pindaan bersifat
editorial dan consequential susulan daripada pindaan-pindaan utama.

Tuan Yang di-Pertua dan Ahli-ahli Yang Berhormat, pindaan-pindaan dicadangkan
di dalam RUU ini adalah penting bagi memastikan tahap keberkesanan dan kualiti
penyampaian perkhidmatan teras JPJ terutamanya dalam aspek penguatkuasaan dan
pematuhan peraturan jalan. Pada waktu yang sama, ia juga akan memastikan terdapat punca
kuasa yang sahih di bawah [Akta 333] bagi skop-skop perkhidmatan utama yang berkenaan.

Pindaan yang lain juga akan memastikan aspek kebajikan pemandu-pemandu yang
bekerja sendiri ini dapat dilindungi di bawah SKSPS. Selain daripada itu, penurunan had
umur untuk mendapatkan lesen vokasional daripada 21 tahun kepada 18 tahun bagi
motosikal juga akan membuka peluang pekerjaan kepada lebih ramai rakyat Malaysia
terutamanya dalam fasa negara pulih kembali daripada kesan negatif pandemik COVID-19.

Sehubungan itu, saya dengan rendah hati memohon supaya pindaan-pindaan yang
dicadangkan dapat diluluskan di Dewan yang mulia ini demi menjaga kebajikan terutamanya
kepada golongan muda dan golongan yang bekerja sendiri. Tuan Yang di-Pertua, saya
mohon mencadangkan. Sekian, terima kasih.

Dato’ Ramli bin Dato' Mohd Nor [Cameron Highlands]: Baik, ada Yang Berhormat
yang menyokong?

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Saya menyokong.

Dato’ Ramli bin Dato' Mohd Nor [Cameron Highlands]: Baik. Ahli-ahli Yang
Berhormat, masalah di hadapan Majlis ialah rang undang-undang bernama suatu akta untuk
meminda Akta Pengangkutan Jalan 1987 dibacakan kali yang kedua sekarang dan terbuka
untuk di bahas.
