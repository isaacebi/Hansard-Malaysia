DR. 6.10.2022 95

RANG UNDANG-UNDANG PENGANGKUTAN
AWAM DARAT (PINDAAN) 2022

Bacaan Kali Yang Kedua dan Ketiga

5.04 ptg.

Timbalan Menteri Pengangkutan [Dato’ Henry Sum Agong]: Tuan Yang di-
Pertua, saya mohon mencadangkan rang undang-undang bernama suatu akta untuk
meminda Akta Pengangkutan Awam Darat 2010 dibacakan kali yang kedua sekarang.

Tuan Yang di-Pertua, Akta Pengangkutan Awam Darat 2010, Akta 715 telah mula
berkuat kuasa mulai tahun 2010. Objektif utama Akta 715 adalah untuk mengadakan
peruntukan bagi mengawal selia pengangkutan awam darat dan bagi perkara yang
bersampingan dengannya, Akta 715 ini terpakai bagi Semenanjung Malaysia.

Kali terakhir Akta 715 dipinda adalah pada tahun 2018. Rang Undang-undang
Pengangkutan Awam Darat (Pindaan) 2018 bertujuan untuk meminda Akta 715 yang
berbangkit daripada pemansuhan Akta Suruhanjaya Pengangkutan Awam Darat, Akta 714
dan pembubaran Suruhanjaya Pengangkutan Awam Darat.

Dengan pindaan tersebut, fungsi kuasa had kewajipan liabiliti dan obligasi
suruhanjaya telah diturunkan kepada Ketua Pengarah Pengangkutan Awam Darat atau
Ketua Pengarah Pengangkutan Jalan mengikut mana-mana yang berkenaan.

Tuan Yang di-Pertua dan Ahli-ahli Yang Berhormat sekalian, cadangan pindaan ke
atas Akta 715 pada tahun 2020 bertujuan untuk melaksanakan keputusan-keputusan
kerajaan melibatkan perkara-perkara seperti berikut.

Pertama, pengawal seliaan sesuatu perkhidmatan kenderaan barangan termasuk
menggunakan motosikal yang disediakan menerusi suatu perniagaan penghantaran
perkhidmatan p-hailing. Pindaan yang dicadangkan adalah bertujuan untuk mewujudkan
punca kuasa bagi mengawal selia dan menetapkan peraturan pelesenan bagi perkhidmatan
berkenaan di bawah Akta 715.

Kedua, mewujudkan punca kuasa di bawah Akta 715 bagi memenuhi obligasi dan
melaksanakan komitmen kerajaan di bawah beberapa perjanjian multilateral peringkat
antarabangsa melibatkan perkhidmatan kenderaan perdagangan kenderaan perkhidmatan
awam, kenderaan pelancongan dan kenderaan barangan rentas sempadan negara.

Pindaan akan memperuntukkan punca kuasa kepada menteri untuk mengawal selia,
melesenkan dan menetapkan peraturan ke atas perkhidmatan kenderaan perdagangan yang
didaftarkan di negara asing untuk beroperasi di dalam Malaysia serta yang didaftarkan dalam
Malaysia untuk beroperasi dalam wilayah negara asing. Ini termasuk menurut kepada apa-
apa kuasa atau tertakluk kepada peruntukan mana-mana perjanjian antarabangsa yang
dibuat oleh Kerajaan Malaysia sebagai negara penjanji.

Dalam hal ini, Jemaah Menteri pada 24 September 2021 semasa menimbangkan
memorandum daripada Menteri Pengangkutan nombor M425/2021 antara lain telah

bersetuju;
