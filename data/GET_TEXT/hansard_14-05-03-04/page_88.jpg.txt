DR. 6.10.2022 82

[Tuan Yang di-Pertua mempengerusikan Jawatankuasa]

[Fasal-fasal dikemukakan kepada Jawatankuasa]

Fasal-fasal 1 hingga 13 —

Tuan Pengerusi: Yang Berhormat Pasir Gudang, ya.

4.07 ptg.

Tuan Hassan bin Abdul Karim [Pasir Gudang]: Tuan Pengerusi, Yang Berhormat
Menteri saya ingin merujuk kepada fasal 4, berkaitan dengan pertukaran milikan interim
kenderaan motor. Isu yang saya hendak bawa ini mungkin lari sedikit daripada perkara ini
iaitu tentang permit teksi.

Saya mendapat keluhan daripada pemandu-pemandu teksi yang memiliki permit iaitu
kereta mereka tempohnya hanya 10 tahun, selepas itu kena lupus. Kalau dia hendak
kekalkan permit teksi itu, kena beli kereta yang baharu. Mereka mengadu umur mereka sudah
tua. Hendak pinjam bank pun dengan interest yang tinggi, mereka menghadapi kesukaran.
Jadi, mereka minta kalau saya dapat bercakap dalam Parlimen ini depan Yang Berhormat
Menteri. Boleh atau tidak tempoh itu daripada 10 tahun dilanjutkan kepada 15 tahun? Terima
kasih.

Menteri Pengangkutan [Datuk Seri Ir. Dr. Wee Ka Siong]: Terima kasih. Tuan
Pengerusi, sebenarnya apa yang ditanya luar daripada fasal 4 tetapi saya jawab 10 saat,
senang sahaja. Ini kerana bagi saya secara automatik saya telah melanjutkan dua tahun
kerana pandemik. Sekiranya ada keperluan, kita akan melihatnya case by case dan Yang
Berhormat boleh bawa kepada saya. Kita akan buat secara terbaik kerana teksi ini kita kena
jaga juga imej mereka. Kalau terlalu lama pun, orang tidak duduk, tidak naik teksilah. Jadi,
kita melihat keadaan dan kita boleh bincang, tidak ada isu. Itu sahaja.

Tuan Pengerusi: Terima kasih Yang Berhormat Menteri.

[Fasal-fasal 1 hingga 13 diperintahkan jadi sebahagian daripada rang undang-
undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali yang
ketiga, disokong oleh Timbalan Menteri Pengangkutan (Dato’ Henry Sum Agong) dan
diluluskan]
