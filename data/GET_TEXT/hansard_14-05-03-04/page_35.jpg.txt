DR. 6.10.2022 29

Untuk tahun ini sahaja, memandangkan bahawa sudah dikenal pasti kawasan
Cameron Highlands ini mempunyai banyak cerun, kerajaan melalui Kementerian Kerja Raya
telah memperuntukkan sebanyak RM16.7 juta bagi tujuan pembaikan cerun di Cameron
Highlands sahaja yang merangkumi 16 lokasi yang telah dikenal pasti. Sekian dan terima
kasih.

Tuan Sabri bin Azit [Jerai]: Jerai? Soalan tambahan.

[Dato’ Ramli bin Dato’ Mohd Nor (Cameron Highlands) mempengerusikan
Mesyuarat]

Dato’ Ramli bin Dato’ Mohd Nor [Cameron Highlands]: Dipersilakan Yang
Berhormat Hang Tuah Jaya.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Terima kasih. Saya ambil soalan Timbalan Yang di-Pertua. Yang Berhormat Timbalan
Menteri, saya ingin tanya apakah SOP ataupun prosedur operasi tetap yang dibangunkan
bila berlakunya satu keadaan tanah runtuh dan sebagainya. Ini kerana kita sedia maklum
bahawa tentunya membabitkan silang kementerian dan kadangkala perlu juga intervention
ataupun campur tangan daripada kerajaan negeri.

Saya ingin tahu kerana di kawasan Hang Tuah Jaya ini kalau boleh Yang Berhormat
Timbalan Menteri berikan jawapan bertulis — kawasan-kawasan yang cerun bahaya, dalam
keadaan kita buat persiapan untuk berdepan dengan banjir dan monsun timur laut ini. Jadi
soalan asal saya ialah apakah SOP yang dibangunkan secara bersepadu untuk menangani
perkara ini. Terima kasih.

Dato’ Ramli bin Dato' Mohd Nor [Cameron Highlands]: Silakan Yang Berhormat
Timbalan Menteri.

Datuk Arthur Joseph Kurup: Terima kasih Ahli Yang Berhormat. Seperti mana yang
dikatakan tadi sebagai persediaan untuk menghadapi monsun timur laut. JKR daerah akan
mengadakan rondaan secara berkala untuk mengenal pasti sekiranya ada tanda-tanda awal
runtuhan yang berkemungkinan boleh berlaku di beberapa kawasan yang akan dikenal pasti.
Sekiranya ada cerun yang runtuh maka kita akan menutup jalan itu ataupun sebelum cerun
itu runtuh pun sekiranya tanda-tanda itu menunjukkan ada kemungkinan yang besar cerun
itu akan runtuh, kita akan menutup jalan dan menyediakan pengurusan trafik di tapak tersebut
untuk memastikan keselamatan pengguna jalan raya yang melalui jalan itu dan kerja-kerja
pembaikan dan penyelenggaraan akan dimulakan dengan secepat yang mungkin.

Pada masa yang sama, kita sebagai tahap persediaan juga akan memasang
beberapa stesen tolok hujan di cerun yang juga dikenal pasti sebagai kritikal supaya kita
boleh mengenal pasti lebih awal sekiranya ada taburan hujan yang boleh menjejaskan
keselamatan cerun tersebut. Jadi bagi untuk kawasan Ahli Yang Berhormat, saya akan
dapatkan maklumat yang lebih terperinci tentang bilangan stesen tolok hujan dan cerun yang
terdapat di kawasan Ahli Yang Berhormat dan boleh membekalkan jawapan itu secara
bertulis. Sekian, terima kasih.
