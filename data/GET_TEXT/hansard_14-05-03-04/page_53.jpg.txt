DR. 6.10.2022 47

terlibat dalam memastikan kejayaan Malaysia mengekalkan keahlian dalam majlis ini selama
enam penggal berturut-turut sejak tahun 2007.

Di samping itu, sukacita dimaklumkan juga Federal Aviation Administration (FAA)
Amerika Syarikat telah mengembalikan Malaysia ke kategori satu penarafan IASA setelah
diturunkan taraf ke kategori dua pada November 2019.

Tuan Yang di-Pertua, Akta Pengangkutan Jalan 1987 [Akta 333] telah mula berkuat
kuasa mulai tahun 1987. Objektif utama Akta 333 adalah untuk menyediakan persekitaran
pemanduan yang seragam, selamat dan efisien di atas jalan raya menerusi pengawalseliaan
dan penetapan peraturan-peraturan berkaitan dengan pembinaan dan penggunaan
kenderaan, peraturan pendaftaran kenderaan yang akan digunakan di atas jalan,
memastikan tahap kecekapan dan kompetensi pemandu serta penetapan peraturan-
peraturan jalan raya dan lalu lintas.

Kali terakhir Akta 333 dipinda adalah pada tahun 2020. Pindaan yang telah
dilaksanakan antara lain melibatkan peruntukan berkaitan kesalahan memandu tidak
mematuhi peraturan jalan raya iaitu memandu secara berbahaya, melulu, tidak cermat dan
memandu di bawah pengaruh alkohol atau dadah, sama ada menyebabkan kematian,
kecederaan dan sebagainya.

Tuan Yang di-Pertua dan Ahli-ahli Yang Berhormat sekalian, cadangan pindaan ke
atas Akta 333 untuk tahun 2022 akan merangkumi perkara-perkara utama seperti berikut:

(i) mewujudkan kuasa kepada Menteri untuk menetapkan dan

mewartakan pakaian seragam kepada pegawai pengangkutan jalan;

(ii) mewujudkan punca kuasa di bawah Akta 333 berkaitan dengan
proses pertukaran pemilikan kenderaan motor secara interim atau
sementara daripada pemilik asal kenderaan kepada syarikat
kenderaan terpakai;

(iii) mewajibkan pemandu bas persiaran atau bas pelancongan untuk
mempunyai lesen vokasional;

(iv) menetapkan caruman kepada Skim Keselamatan Sosial Pekerjaan
Sendiri (SKSPS) di bawah Akta Keselamatan Sosial Pekerjaan
Sendiri 2017 [Akta 789] sebagai salah satu syarat memperbaharui
lesen vokasional bagi individu yang tertakluk kepada definisi orang
yang bekerja sendiri di bawah Akta 789; dan

(v) mewujudkan punca kuasa bagi tujuan penggunaan peralatan sistem
High-Speed Weigh in Motion (HSWIM) bagi tujuan penguatkuasaan
peraturan berat muatan kenderaan motor secara automatik di bawah
Akta 333.

Secara keseluruhannya, pindaan Rang Undang-undang Pengangkutan Jalan

(Pindaan) 2022 akan mengandungi 13 fasal di dalamnya. Fasal-fasal pindaan utama adalah

seperti berikut.
