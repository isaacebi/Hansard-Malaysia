DR. 6.10.2022 51

Sebelum saya membaca senarai yang berkenaan saya ingin mengingatkan Ahli-ahli
Yang Berhormat atas Peraturan Mesyuarat 36(1) dan juga jika Peraturan Mesyuarat 36(1)
tidak dipenuhi, saya boleh menggunakan dan evoke Peraturan Mesyuarat 37(2). Saya
mohon benda ini berjalan dengan lancar di dalam Dewan ini.

Senarai pembahas-pembahas adalah diberi masa 10 minit bermula dengan Yang
Berhormat Johor Bahru, Yang Berhormat Jelutong, Yang Berhormat Sepang, Yang
Berhormat Sungai Petani, Yang Berhormat Seputeh, Yang Berhormat Pasir Gudang dan
Yang Berhormat Padang Serai. Dipersilakan Yang Berhormat Johor Bahru untuk memulakan

sesi.

12.48 tgh.

Tuan Haji Akmal Nasrullah bin Mohd Nasir [Johor Bahru]: Terima kasih, Tuan
Yang di-Pertua kerana memberi ruang kepada Johor Bahru untuk sama-sama membahaskan
pindaan Akta Jabatan Pengangkutan Jalan 1987. Saya ingin fokuskan kepada permasalahan
rakyat di luar sana.

Jadi, kita tahu walaupun Parlimen mungkin akan habis untuk penggal ini mungkin
dibubarkan tetapi kementerian dan pegawai-pegawainya masih menjalankan amanah di
belakang sana. Kehidupan kita semua akan diteruskan. Jadi bagi saya, perkara yang pertama
cabaran pada hari ini adalah soal kos sara hidup, soal inflasi. Walaupun pihak kerajaan cuba
merendah-rendahkan kesan inflasi kepada kehidupan kita semua. Walaupun ada wujudnya
seperti pasukan khas Jihad Tangani Inflasi, hakikatnya beban itu tidak berkurangan.

Kalau kita betul hendak bantu beban kehidupan rakyat itu, bagi saya ada dua fokus
utama. Pertama, kita cuba cari jalan untuk tingkatkan pendapatan. Kedua, kita cari jalan
untuk kurangkan perbelanjaan. Di bawah Kementerian Pengangkutan, bagi saya antara kos
terbesar yang ditanggung rakyat di luar sana adalah soal mendapatkan lesen itu sendiri.
1250

Kalau kita tengok daripada segi kerangka yang dicadangkan, harga untuk lesen bagi
motosikal Kelas B2 sekitar RM350 sehingga RM450, Tuan Yang di-Pertua. Untuk kenderaan
berkereta adalah antara RM1,150 sehingga RM1,300, kalau automatik sehingga RM1,500.
Cuma kepada pihak Yang Berhormat Menteri, hakikatnya tak berlaku seperti itu di luar sana.
Rata-rata maklum balas yang saya dapat terutamanya di bandar seperti Johor Bahru, kosnya
jauh lebih tinggi. Ada yang mencecah RM1,800 untuk kenderaan berkereta, motosikal
memang biasanya feedback yang saya dapat sekitar RM500.

Jadi, untuk kementerian, saya nak kemukakan tiga cadangan. Pertama, adakah
kementerian dapat memperkenalkan harga siling supaya harga itu dalam kawalan kita. Sebab
walaupun kita nak mengamalkan persaingan yang sihat di kalangan pengusaha tetapi bagi
pihak pengguna, kadang-kadang ruang itu agak terhad kerana kalau kita dapat hadkan harga
siling tersebut, maka dapat dikawal dengan lebih baik. Cuma perkara yang kedua kepada
pihak kementerian, kalau kita lihat di kebanyakan negara di luar sana, sebenarnya rakyat
mereka ada pilihan sama ada untuk mengikuti kelas memandu private ini ataupun yang

disebut sebagai belajar sendiri.
