DR. 6.10.2022 32

Dato’ Ramli bin Dato' Mohd Nor [Cameron Highlands]: Soalan tambahan?

Dato’ Johari bin Abdul [Sungai Petani]: Terima kasih Tuan Yang di-Pertua. Melihat
kepada kementerian Yang Berhormat pun, koperasi itu wujud. Maknanya, Kementerian
Pembangunan Usahawan dan Koperasi, maknanya penekanan kepada koperasi amat-amat
tinggi di sini.

Akan tetapi, yang ternyata Yang Berhormat ialah koperasi yang berjaya amat sedikit.
Saya kira kalau rekod antara koperasi-koperasi yang ada yang boleh kita banggakan
hanyalah tiga iaitu Koperasi NLFCS, Angkatan Tentera dan Bank Rakyat. Rekod ada tetapi
jumlahnya sedikit.

Adakah Yang Berhormat melihat— berpotensi untuk mengembangkan koperasi ini
adalah dengan kita memberikan fokus yang lebih kepada pelajar-pelajar kita di sekolah-
sekolah dan juga di institusi-institusi pengajian tinggi. Memainkan peranan ini saya rasa akan
lahir usahawan-usahawan yang akan memberikan fokus kepada koperasi dan mereka yang
akan menjadi kalau boleh ‘pakar’ sebab dia terlatih di peringkat sekolah lagi juga di institusi
pengajian tinggi knususnya di maktab-maktab perguruan.

Jadi, bolehkah Menteri memberikan fokus kepada mendidik mereka yang akan
menjadi pemimpin-pemimpin koperasi daripada kita membiarkan masyarakat—
mengharapkan masyarakat terlibat dengan koperasi sedangkan mereka ini tidak mempunyai
ilmu atau pengetahuan dalam perkembangan koperasi. Terima kasih, Tuan Yang di-Pertua.

Tan Sri Noh bin Haji Omar: Terima kasih banyak Yang Berhormat Sungai Petani
yang memberikan cadangan yang positif. Sebenarnya itulah ke arah kita, Yang Berhormat di
mana kita sedia maklum bahawa kita ini sudah mula di sekolah, kita ada koperasi, di universiti
juga kita ada koperasi.

Malah, saya telah umumkan bahawa tadi saya sebutkan ada enam federasi. Kita
tambah lagi satu federasi iaitu gabungan koperasi-koperasi di sekolah. Satu lagi ialah
gabungan koperasi-koperasi di IPTA dan juga di IPG. Ini kerana kita tahu bahawa kita hendak
melatih pelajar-pelajar ini di peringkat sekolah menengah untuk kita menanam budaya
keusahawanan. Oleh sebab itulah, dalam pentadbiran kita telah pun menaikkan taraf— Dulu
kita lihat Maktab Kerjasama Malaysia. Sekarang telah naik Institut Koperasi Malaysia (IKMa).
Kita juga telah mendapatkan kelulusan daripada Kementerian Pengajian Tinggi untuk
melancarkan— sudah lancar pun iaitu satu buah universiti yang dinamakan Universiti
Keusahawanan Koperasi Malaysia.

Jadi, apabila kita adalah Universiti Keusahawanan Koperasi Malaysia ini sudah
tentulah salah satu perkara yang diberi atau dititikberatkan dalam universiti ini nanti ialah
untuk kita melahirkan bakal-bakal koperasi yang akan datang. Jadi, saya yakin satu hari nanti
koperasi akan disenaraikan di bawah Bursa Saham Koperasi pula. Ini target kita. Terima
kasih.

Dato’ Ramli bin Dato' Mohd Nor [Cameron Highlands]: Yang Berhormat Setiu.

Tuan Shaharizukirnain bin Abd Kadir [Setiu]: Terima kasih Tuan Yang di-Pertua.
Terima kasih Yang Berhormat Menteri atas jawapan yang diberikan. Soalan tambahan saya,

umum mengetahui hampir 40 peratus koperasi tidak aktif yang wujud. Saya yakin koperasi
