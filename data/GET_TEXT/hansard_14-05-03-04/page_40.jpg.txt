DR. 6.10.2022 34

Untuk makluman Yang Berhormat tadi bahawa sebenarnya modal yuran koperasi
kita ada RM16.54 bilion. Jumlah aset koperasi sahaja ada RM154.98 bilion. Turnover
koperasi RM37.89 bilion.

Jadi ini menunjukkan koperasi ini memang merupakan satu agensi yang tertua dalam
negara kita sudah berusia 100 tahun. Koperasi juga Tuan Yang di-Pertua, kita ada keluarkan
Perangkaan Koperasi Malaysia, Co-operative Perangkaan 2021. Jadi kita ada buku, jadi
siapa Ahli Parlimen yang berminat boleh dapat buku ini secara detil mengenai koperasi.

Terima kasih.

7. Datuk Seri Panglima Hajah Azizah Binti Datuk Seri Panglima Haji Mohd Dun
[Beaufort] minta Menteri Komunikasi dan Multimedia menyatakan apakah status terkini
pemasangan jalur lebar satelit di Sabah memandangkan capaian internet di Sabah masih
bermasalah dan lemah terutamanya di kawasan luar bandar.

Menteri Komunikasi dan Multimedia [Tan Sri Datuk Seri Panglima Haji Annuar
bin Haji Musa]: Terima kasih, Tuan Yang di-Pertua, terima kasih Yang Berhormat Beaufort.
Sekiranya Yang Berhormat menyatakan bahawa tahap pencapaian ataupun perkhidmatan
jalur lebar di Sabah masih bermasalah dan lemah, ada kebenarannya. Ini kerana berdasarkan
kepada pemantauan kemajuan kerja-kerja yang sedang dilaksanakan di bawah Program
JENDELA Fasa 1 misalnya, daripada 614 buah menara yang diluluskan di bawah Fasa 1
baru 142 buah berjaya disiapkan.

Walau bagaimanapun, soalan Yang Berhormat yang merujuk kepada tahap
kemajuan pencapaian jalur lebar satelit, daripada 138 projek di bawah Fasa 1 kesemuanya
telah disiapkan termasuk dua di kawasan Yang Berhormat sendiri. Secara keseluruhannya,
kemajuan peratusan liputan 4G di negeri Sabah telah pun meningkat kepada 87.55 peratus
pada suku kedua tahun ini 2022 berbanding dengan 73.41 peratus sebelum pelaksanaan
JENDELA.

Untuk makluman Yang Berhormat juga, kita telah mengenal pasti sebanyak 290
lokaliti lagi di bawah JENDELA Fasa 2 yang memerlukan perkhidmatan menggunakan jalur
lebar satelit bagi negeri Sabah.

Dato’ Ramli bin Dato' Mohd Nor [Cameron Highlands]: Yang Berhormat Kulim.

Datuk Seri Panglima Hajah Azizah Binti Datuk Seri Panglima Haji Mohd Dun
[Beaufort]: Soalan saya, soalan tambahan.

Dato’ Ramli bin Dato' Mohd Nor [Cameron Highlands]: Oh, minta maaf, lupa.

Datuk Seri Panglima Hajah Azizah Binti Datuk Seri Panglima Haji Mohd Dun
[Beaufort]: Tidak apa terima kasih. Terima kasih kepada Yang Berhormat Menteri di atas
jawapan yang diberikan. Walaupun tadi ada disebutkan dalam jawapan itu bahawa peratusan
telah meningkat kepada 87.55 peratus. Namun apa yang kita lihat realitinya di Sabah, saya
tidak cakap jauh dalam kawasan saya sendiri pun dalam Pejabat Pusat Khidmat Ahli Parlimen
itu pun kita masih bermasalah. la pusing-pusing macam ini. [Sambil menunjukkan isyarat
tangan] Jadi — sampai kita terpaksa cari jalan keluar, tengok di mana hendak lagi
mendapatkan line, capaian.

Dato’ Mahfuz bin Haji Omar [Pokok Sena]: Berapa kali pusing itu?
