DR. 6.10.2022 27

Yang Berhormat yang dipengerusikan oleh Yang Berbahagia Tan Sri Ketua Setiausaha
Negara telah membincangkan mengenai kemungkinan PRU dilaksanakan sewaktu MTL
2022, 2023. Task force ini akan memperhalusi langkah-langkah yang perlu diambil dan
semua jentera pengurusan bencana diarahkan untuk bersedia optimum menghadapi
sebarang kemungkinan sekiranya PRU dilaksanakan sewaktu musim MTL. Terima kasih
Tuan Yang di-Pertua.

Tuan Yang di-Pertua: Terima kasih. Silakan Yang Berhormat...

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Kira jadilah nampaknya.

Tuan Yang di-Pertua:...Dato’ Ramli bin Dato’ Mohd Nor.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Sudah siap sedia ini.

Tuan Karupaiya a/l Mutusami [Padang Serai]: Masa itu hujan banjir sudah dekat
lutut. Sekarang orang tenggelam... [Pembesar suara dimatikan]

Tuan Sanisvara Nethaji Rayer a/l Rajaji [Jelutong]: Soalan tambahan. [Ketawa]

Tuan Yang di-Pertua: Tolong. Tolong.

Tuan Noor Amin bin Ahmad [Kangar]: Bukan spekulasi gaya ini.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua.

Timbalan Menteri Kesihatan | [Dato’ Dr. Haji Noor Azmi bin Ghazali]: Yang
Berhormat Padang Serai diamlah.
#1130

5. Dato’ Ramli bin Dato' Mohd Nor [ Cameron Highlands ] minta Menteri Kanan Kerja
Raya menyatakan apakah perancangan serta persediaan yang dilakukan oleh Kementerian
bagi memantau cerun-cerun yang dikategorikan berisiko tinggi di kawasan Parlimen Cameron
Highlands ketika musim peralihan Monsun Timur Laut (musim tengkujuh).

Timbalan Menteri Kerja Raya [Datuk Arthur Joseph Kurup]: Terima kasih Ahli
Yang Berhormat Cameron Highlands, terima kasih Tuan Yang di-Pertua.

Untuk makluman Ahli-ahli Yang Berhormat, Kementerian Kerja Raya melalui Jabatan
Kerja Raya telah melaksanakan program pemetaan risiko dan bahaya cerun di seluruh Jalan
Persekutuan Semenanjung Malaysia dan telah mengenal pasti cerun-cerun yang berada
dalam kategori berisiko di kawasan Cameron Highlands. Sehingga kini di seluruh
Semenanjung Malaysia terdapat sejumlah 26,791 kawasan cerun yang dikenal pasti oleh
Kementerian Kerja Raya. Daripada jumlah tersebut, sebanyak 16,233 cerun dikategorikan
risiko sangat rendah, 5,345 cerun dikategorikan risiko rendah, 3,192 cerun dikategorikan
risiko sederhana; 976 cerun dikategorikan risiko tinggi dan; 1,045 telah dikenal pasti sebagai
risiko sangat tinggi.

Manakala bagi kawasan Cameron Highlands sahaja, terdapat sebanyak 884
bilangan cerun yang mana 46 daripadanya dalam kategori berisiko tinggi dan 65 daripadanya
telah dikenal pasti sebagai kategori sangat berisiko tinggi. Bagi tujuan pemantauan, JKR telah
memasang lapan bilangan stesen tolok hujan sebagai persediaan dalam menghadapi

ancaman cerun runtuh di sepanjang Jalan Persekutuan di Cameron Highlands iaitu seksyen
