DR. 6.10.2022 25

Tuan Shaharizukirnain bin Abd Kadir [Setiu]: Okey, terima kasih Tuan Yang di-
Pertua. Soalan tambahan. Banjir besar yang berlaku di sekitar Lembah Klang pada
penghujung tahun lepas mengejutkan banyak pihak. Sedangkan kesiapsiagaan pihak-pihak
keselamatan banyak tertumpu di negeri-negeri Pantai Timur. Oleh itu berdepan dengan
ramalan yang hampir sama dengan tahun lepas, sejauh manakah persediaan banjir
terutamanya di negeri-negeri sekitar Lembah Klang dilaksanakan pada waktu ini? Agar
tragedi banjir di Lembah Klang seumpamanya berlaku pada penghujung tahun lepas dapat
dikurangkan risiko kehilangan nyawa, kerugian harta dan sebagainya. Sekian terima kasih.

Tuan Yang di-Pertua: Terima kasih.

Datuk Mastura binti Tan Sri Dato’ Mohd Yazid: Terima kasih Yang Berhormat
Setiu. Sama sahaja Yang Berhormat sama ada ia berlaku di pedalaman ataupun di kampung
ataupun di negeri-negeri lain. Sama sahaja usaha dan giatnya NADMA dan juga semua JPBD
dan juga JPBN yang terlibat untuk mengusahakan, memastikan segala bentuk bantuan dan
juga rescue mission berlaku dengan efisien sekali. Kali ini kita mempunyai satu task force
yang diketuai oleh Tan Sri KSN itu menambahkan lagi kemas kini dan juga susunan kerja
yang lebih mantap.

Satu lagi saya ingin membawa kira. Saya sebut perkara ini banyak kali, hal-hal banjir
kilat di dalam kawasan bandar kerana berikutan daripada arahan MKN nombor 20 banjir kilat
ini sebelum ini bukan ditakrifkan sebagai bencana. Akan tetapi sekarang oleh kerana ia
berlaku sangat kerap di dalam kawasan bandar. Dalam keadaan tertentu ia boleh disyorkan
sebagai satu kejadian bencana oleh JPBN dan mangsa layak dipertimbangkan bantuan-
bantuan dan ia kalau ia jatuh pada tiga, empat perkara atau syarat ini menyebabkan
gangguan pada aktiviti masyarakat dan urusan negara, melibatkan kehilangan nyawa,
kerosakan harta benda, kerugian ekonomi dan kemusnahan alam yang melangkaui
kemampuan masyarakat untuk mengatasinya serta memerlukan tindakan pengembelingan
sumber yang ekstensif. Jadi Yang Berhormat, insya-Allah kita doakan rakyat kita selamat.
Itulah hasrat Yang Amat Berhormat Perdana Menteri dan kerajaan ini. Terima kasih.

Tuan Khoo Poay Tiong [Kota Melaka]: Tuan Yang di-Pertua, soalan tambahan.

Tuan Yang di-Pertua: Yang Berhormat Kota Melaka. Pendek.

Tuan Khoo Poay Tiong [Kota Melaka]: Terima kasih Tuan Yang di-Pertua. Tuan
Yang di-Pertua, Isnin yang lepas saya ada tanya soalan kepada Yang Berhormat Timbalan
Menteri tentang kalau diadakan pilihan raya waktu banjir tetapi Tuan Yang di-Pertua kata
tidak perlu jawab sebab itu ialah spekulasi. Akan tetapi Tuan Yang di-Pertua, dua hari yang
lepas di Jasin hujan lebat sudah banjir di Jasin. Di Perak juga sudah banjir. Jadi itu bukan
spekulasi. Itu memang kenyataan dan kita jangka banjir akan lebih teruk akan berlaku.

Jadi soalan saya ya, umum. Soalan umum, bukan spekulasi. Jawapan Yang
Berhormat Timbalan Menteri tadi banyak perbincangan dengan jabatan yang lain. Saya
hendak tanya kepada Yang Berhormat Timbalan Menteri, adakah perbincangan dengan
Suruhanjaya Pilihan Raya untuk menghadapi pilihan raya di waktu banjir ini? Adakah SOP-
SOP telah di bincang dengan SPR? Adakah sesuai? Apakah pendapat SPR? Adakah sesuai
