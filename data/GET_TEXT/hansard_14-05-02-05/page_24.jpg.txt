DR. 25.7.2022 19

hal tersebut. Walau bagaimanapun, hal ini di bawah penguasaan ataupun di bawah kawalan
Kementerian Kesihatan Malaysia dan saya difahamkan Kementerian Kesihatan Malaysia
telah mengambil tindakan untuk mengatasi persoalan yang dibangkitkan oleh Yang
Berhormat Labuan sebentar tadi. Terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Datuk Seri Dr. Mujahid Yusof

Rawa.

8. Datuk Seri Dr. Mujahid bin Yusof Rawa [Parit Buntar] minta Menteri Sumber
Manusia menyatakan, berapa jumlah majikan yang didakwa tidak mematuhi Perintah Gaji
Minimum 2022 yang berkuat kuasa mulai 1 Mei 2022.

Menteri Sumber Manusia [Datuk Seri Saravanan a/l Murugan]: Terima kasih
Tuan Yang di-Pertua. Izinkan saya menjawab soalan nombor lapan daripada Yang Berhormat
Parit Buntar bersekali dengan soalan nombor 50 daripada Yang Berhormat Lenggong.

Sehingga 30 Jun 2022 masih belum ada majikan yang didakwa kerana gagal
mematuhi Perintah Gaji Minimum 2022, ini kerana gaji minimum telah berkuat kuasa pada 1
Mei dan gaji bulan Mei 2022 hanya mula diterima oleh pekerja pada awal bulan Jun 2022.

Statistik majikan yang telah mematuhi dan tidak mematuhi Perintah Gaji Minimum
masih tidak dapat disediakan berikutan kuat kuasanya perintah gaji tersebut pada 1 Mei dan
pematuhan hanya dapat dikenal pasti melalui pemeriksaan berkanun. Penangguhan kuat
kuasa gaji minimum RM1,500 sebulan hanya terpakai kepada majikan yang menggaji kurang
daripada lima orang pekerja.

Ini adalah bagi memberi peluang kepada majikan kategori ini membuat persediaan
sewajarnya. Kerajaan melalui Kementerian Sumber telah memutuskan tiada perundangan
diberi kepada mana-mana sektor ekonomi atau jenis pekerjaan ini kerana bantuan kepada
majikan melalui pakej bantuan COVID-19 seperti Program Subsidi Upah telah berupaya
mengekalkan perniagaan dan pekerjaan.

Tuan Yang di-Pertua, bagi memastikan semua pekerja di Malaysia mendapat
manfaat daripada Perintah Gaji Minimum 2022, Jabatan Tenaga Kerja Semenanjung
Malaysia sentiasa menjalankan pemeriksaan berkanun atau pemeriksaan mengejut ke atas
majikan. Sehingga 30 Jun 2022, sebanyak 20,452 orang majikan telah diperiksa. Bagi bulan
Jun 2022 sahaja sebanyak 3,049 buah tempat pekerjaan telah diperiksa di seluruh negara.
Selain daripada itu, Jabatan Tenaga Kerja Semenanjung Malaysia juga akan menjalankan
siasatan sekiranya aduan diterima daripada pihak pekerja.

Pada bulan Jun, Jabatan Tenaga Kerja Semenanjung Malaysia telah menerima
sebanyak 157 aduan berkaitan dengan pelaksanaan Perintah Gaji Minimum dan hasil
siasatan mendapati 118 orang majikan tidak mematuhi perintah tersebut. Nasihat telah
diberikan kepada majikan untuk mematuhinya. Sekiranya gagal, tindakan perundangan akan
diambil ke atas mereka.

Tuan Yang di-Pertua: Pertanyaan Yang Berhormat Parit Buntar.

Datuk Seri Dr. Mujahid bin Yusof Rawa [Parit Buntar]: Nanti dulu, kalut Yang

Berhormat Ipoh Barat. Bagi saya tanya dulu.
