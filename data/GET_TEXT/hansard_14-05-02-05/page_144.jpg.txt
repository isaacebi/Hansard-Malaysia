DR. 25.7.2022 139

Seterusnya, seksyen baharu 52A.

Fasal 5 bertujuan untuk memasukkan seksyen baharu itu 52A ke dalam Akta 91
untuk mengadakan peruntukan bagi apa-apa notis atau dokumen yang berhubung dengan
suatu rayuan yang dihantar ke alamat elektronik perayu atau peguam perayu disifatkan telah
disampaikan dan diserahkan apabila notis atau dokumen itu dihantar ke alamat elektronik
perayu atau peguam perayu melalui apa-apa cara elektronik, contohnya melalui e-mel.

Seterusnya, pindaan seksyen 53 dan seksyen 55. Fasal 6 dan Fasal 7 bertujuan
untuk meminda subseksyen 53(1), dan subseksyen 55(1), Akta 91 supaya selaras dengan
sistem e-filing yang mengehendaki hanya satu salinan apa-apa dokumen yang berhubung
dengan satu rayuan untuk difailkan.

Pindaan seksyen 68. Fasal 8 bertujuan untuk meminda seksyen 68, Akta 91 bagi
mengehadkan hak untuk merayu dari Mahkamah Tinggi ke Mahkamah Rayuan dalam kes
sivil, dalam hal keadaan Mahkamah Tinggi itu menolak mana-mana permohonan untuk
penghakiman terus mana-mana permohonan untuk membatalkan mana-mana writ ataupun
pliding dan membenarkan mana-mana permohonan untuk mengetepikan penghakiman
ingkar.

Tuan Yang di-Pertua dan Ahli-ahli Yang Berhormat, cadangan kepada pindaan Akta
91 berkenaan dengan mengehadkan rayuan untuk kes-kes interlocutory civil dan penyediaan
dokumen dan rayuan bebas kertas dalam prosiding perbicaraan rayuan jenayah adalah
selaras dengan perkembangan teknologi dan keperluan undang-undang semasa.
Diharapkan dengan pindaan prosiding di mahkamah dapat dijalankan dengan lebih teratur,
efisien dan berlandaskan peruntukan undang-undang.

Badan kehakiman juga telah mengadakan perbincangan dan sesi libat urus dengan
pihak-pihak berkepentingan seperti Jabatan Peguam Negara dan juga Majlis Peguam
mengenai cadangan pindaan kepada Akta 91 ini.

Untuk makluman Tuan Yang di-Pertua dan Ahli-ahli Yang Berhormat, semua pihak
berkepentingan- tiada halangan, dan bersetuju dengan pindaan yang dicadangkan.

Akhir kata, kerajaan berharap cadangan pindaan ini dapat memantapkan lagi sistem
penyampaian perkhidmatan badan kehakiman negara secara amnya demi memastikan
akses kepada keadilan yang optimum kepada rakyat dapat dilaksanakan.

Dengan ini Tuan Yang di-Pertua, saya mohon mencadangkan.

Tuan Yang di-Pertua: Terima kasih Yang Berhormat Timbalan Menteri. Ada sesiapa
yang menyokong?

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Tuan Yang di-Pertua, saya menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat, masalah di hadapan Majlis ialah rang undang-undang yang bernama suatu
akta untuk meminda Akta Mahkamah Kehakiman 1964 dibacakan kali yang kedua sekarang
dan terbuka untuk dibahas.
