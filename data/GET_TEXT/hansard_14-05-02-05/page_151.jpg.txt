DR. 25.7.2022 146

Timbalan Menteri kepada Dewan yang mulia ini tentang langkah-langkah yang diambil oleh
kerajaan untuk mempertahankan beliau.

Kita tahu pada tahun lebih kurang tahun 1987, 1988, negara menghadapi krisis
sejarah hitam di mana seorang Ketua Hakim Negara telah dipecat. The history of Tun Salleh
Abas merupakan perkara yang tidak boleh kita lupakan. Saya lihat bahawa ada percubaan
untuk mengganggu dan menggugat seorang hakim yang masih sedang mendengar kes-kes
yang telah pun dinaikkan pangkat dari Mahkamah Tinggi elevated, dengan izin Tuan Yang
di-Pertua, ke Mahkamah Rayuan.

Saya berterima kasih kepada Timbalan Menteri kerana telah bersedia untuk
menerima memorandum yang telah diserahkan oleh pihak Majlis Peguam. Saya
menggunakan kesempatan ini juga untuk mengecam langkah-langkah yang diambil oleh
Polis Diraja Malaysia untuk menyekat peserta-peserta himpunan awam daripada Majlis
Peguam yang mempertahankan bidang kehakiman. Saya sebagai seorang peguam,
mengambil kesempatan ini untuk merayu kepada kerajaan supaya memberhentikan segala
tindakan siasatan yang telah dimulakan terhadap semua peserta yang telah mengambil
bahagian dalam, dengan izin, ‘Walk for judicial independence’ yang diadakan pada 17 Jun
2022.

Saya berterima kasih, Tuan Yang di-Pertua, kepada Timbalan Menteri yang sudi
menerima memorandum dan saya ingin menggunakan kesempatan ini untuk menuntut
penjelasan, apa tindakan atau langkah-langkah yang akan diambil oleh pihak kerajaan, oleh
pihak Perdana Menteri, oleh pihak Timbalan Menteri untuk menyiasat perkara ini dan untuk
mengambil langkah-langkah supaya kita pertahankan the independence- kebebasan badan
kehakiman?

Saya telah sebenarnya, Tuan Yang di-Pertua, membuat satu Usul di bawah
Peraturan Mesyuarat 18 untuk membincangkan tindakan pihak polis yang menghalang
peserta-peserta yang ingin menghantar memorandum ke Parlimen pada 17 Jun 2022 tahun
ini. Namun demikian, Usul saya telah ditolak. Akan tetapi, saya menggunakan kesempatan
ini untuk menuntut penjelasan daripada pihak Timbalan Menteri.

Saya di sini sekali lagi ingin mengambil kesempatan untuk menyatakan bahawa kita
tidak boleh sekadar membahaskan rang undang-undang. Tidak guna kita membahaskan
rang undang-undang tentang pindaan kepada akta kehakiman sekiranya kita tidak berani
untuk melindungi hakim-hakim yang sedang mendengar kes-kes kontroversi terutamanya
yang melibatkan Yang Berhormat Pekan dan Yang Berhormat Bagan Datuk.

Tuan Yang di-Pertua, saya ingin mengambil kesempatan untuk memperingati semua.
Dengan izin, badan kehakiman seharusnya sentiasa bebas dan diberi perlindungan supaya
mereka boleh menjalankan tugas-tugas mereka.

Sekian, terima kasih. Tuan Yang di-Pertua, saya mohon menyokong.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Jelutong. Diteruskan dengan mempersilakan Yang Berhormat Selayang.
