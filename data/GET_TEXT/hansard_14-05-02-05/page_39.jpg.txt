DR. 25.7.2022 34

Tuan Sim Chee Keong [Bukit Mertajam]: ...perkara ini amat penting untuk kita
bahaskan sebab sudah dua tahun berturut-turut kita berada di Tier 3. Maksudnya, kerajaan
langsung tidak mengambil apa-apa tindakan untuk memperbaiki keadaan. Saya minta
supaya Tuan Yang di-Pertua memberikan satu petua membenarkan usul ini dibahaskan di
bawah Peraturan Mesyuarat 18(1). Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bukit Mertajam. Sebagaimana disebutkan tadi, sebenarnya Ahli Yang Berhormat
telah pun menerima surat jawapan daripada Tuan Yang di-Pertua, telah pun menolak usul ini
tetapi saya beri ruang tadi untuk berucap mengenainya. Jadi, kalau sekiranya Ahli Yang
Berhormat tidak puas hati, boleh membuat rayuan kepada usul ini. Akan tetapi apa-apa pun...

Datuk Ignatius Dorell Leiking [Penampang]: Patut dibahas.

Timbalan Yang di-Pertua [Dato’ Mohd Rashid Hasnon]: ...usul ini telah pun ditolak
oleh Tuan Yang di-Pertua Dewan Rakyat. Terima kasih Yang Berhormat Bukit Mertajam.

Tuan Sim Chee Keong [Bukit Mertajam]: Saya mohon untuk dipertimbangkan

semula Tuan Yang di-Pertua.

RANG UNDANG-UNDANG

RANG UNDANG-UNDANG SISTEM INSURANS PEKERJAAN
(PINDAAN) 2022

Bacaan Kali Yang Kedua dan Ketiga

11.47 pg.

Menteri Sumber Manusia [Datuk Seri Saravanan a/l Murugan]: Tuan Yang di-
Pertua, saya mohon mencadangkan rang undang-undang bernama suatu akta untuk
meminda Akta Sistem Insurans Pekerjaan 2017 dibacakan kali yang kedua sekarang.

Tuan Yang di-Pertua, Akta Sistem Insurans Pekerjaan 2017 (Akta 800) yang ditadbir
urus oleh Pertubuhan Keselamatan Sosial (PERKESO) merupakan satu rang undang-
undang yang menyediakan faedah-faedah seperti elaun mencari pekerjaan, elaun bekerja
semula awal, elaun pendapatan berkurangan, elaun latihan dan fi latihan serta program
penempatan pekerjaan semula kepada pekerja sekiranya berlaku kehilangan pekerjaan.

Akta ini terpakai kepada pekerja berstatus warganegara dan pemastautin tetap. Akta
ini merupakan Program Jaringan Keselamatan Sosial yang terdiri daripada dua komponen
utama iaitu insurans pekerjaan dan perkhidmatan pekerjaan.

Insurans pekerjaan membantu pekerja yang kehilangan pekerjaan dengan
menyediakan faedah-faedah berbentuk bantuan tunai sementara. Perkhidmatan pekerjaan
pula menyediakan bantuan carian pekerjaan, penempatan pekerjaan, kaunseling kerjaya dan
program latihan kepada pekerja yang kehilangan pekerjaan bagi membantu mereka
mendapat pekerjaan baru.

Tuan Yang di-Pertua, pada masa ini Akta 800 meliputi pekerja tanpa mempunyai had

gaji dan tertakluk kepada pekerjaan yang mempunyai hubungan, dengan izin, [Tidak jelas]
