DR. 25.7.2022 14

Tuan Yang di-Pertua, Agenda Perumahan Negara sentiasa menjadi fokus utama
Kementerian Perumahan dan Kajian Tempatan dalam menyediakan perumahan yang
berdaya huni kepada Keluarga Malaysia. Namun, semenjak pandemik COVID-19 melanda
mulai tahun 2021, kerajaan telah melaksanakan Perintah Kawalan Pergerakan (PKP) bagi
mengekang pandemik COVID-19.

Pelaksanaan PKP ini secara tidak langsung telah menjejaskan ekonomi di mana ia
mengehadkan pergerakan rakyat serta melarang pengoperasian sektor-sektor bukan kritikal
termasuk sektor pembinaan industri perumahan. Ini menyebabkan pembinaan projek
perumahan tidak dapat disiapkan ataupun tergendala.

Selain itu, pandemik COVID-19 ini telah menyebabkan rakyat berhadapan dengan
masalah kewangan disebabkan keupayaan dan sumber pendapatan isi rumah yang terjejas.
Ini telah menimbulkan kegelisahan kepada rakyat khususnya golongan pembeli rumah.
Menyedari kebanyakan projek perumahan yang sedang berjalan tidak dapat disiapkan
mengikut tempoh seperti termaktub dalam Perjanjian Jual Beli (PJB), kerajaan telah
memberikan tempoh pengecualian kepada pemaju projek-projek tersebut di bawah Akta 829
dan Akta A1641 oleh Jabatan Perumahan Negara, KPKT berdasarkan justifikasi yang
dibenarkan.

Pemberian tempoh pengecualian ini menyebabkan tarikh serahan milik kosong yang
asal berubah kepada tarikh baharu. Senarai pemaju memperoleh kelulusan pengecualian
tempoh Perintah Kawalan Pergerakan bagi pemajuan yang terjejas kerana penularan wabak
COVID-19 boleh dimuat naik dan melalui laman sesawang Kementerian Perumahan dan
Kerajaan Tempatan.

Bagi membantu meringankan beban rakyat yang telah membeli rumah tetapi
terbeban dengan bayaran pembiayaan bulanan dalam tempoh pandemik COVID-19,
kerajaan menerusi Bank Negara Malaysia telah melaksanakan pemberian moratorium
menerusi institusi kewangan bagi tempoh enam bulan dan dilanjutkan kepada moratorium
bersasar untuk tempoh tiga bulan atau pengurangan bayaran ansuran sebanyak 50 peratus
selama enam bulan. Melalui inisiatif ini, rakyat boleh melaksanakan penstrukturan semula
pembiayaan yang dibuat.

Kerajaan juga menyedari keresahan yang dialami oleh penjawat awam yang
merupakan pembeli bagi perumahan ini dan terpaksa membayar ansuran bulanan walaupun
rumah yang dibeli tersebut masih dalam pembinaan. Dalam hal ini, Lembaga Pembiayaan
Perumahan Sektor Awam memainkan peranan penting untuk menyediakan kemudahan
pembiayaan kepada penjawat awam yang ingin membeli rumah.

Atas keprihatinan tersebut, KPKT dengan kerjasama Kementerian Kewangan
Malaysia melalui Lembaga Pembiayaan Perumahan Sektor Awam telah memperkenalkan
skim bantuan khas iaitu penangguhan bayaran balik ansuran bulanan selama enam bulan
kepada peminjam LPPSA yang layak.

Permohonan untuk mendapatkan skim bantuan khas ini dibuka mulai 4 Februari 2022

sehingga 31 Disember 2022 melalui portal rasmi LPPSA. Sehingga 5 Julai 2022, sebanyak
