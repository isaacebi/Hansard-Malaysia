DR. 25.7.2022 38

Penempatan Pekerjaan Semula sehingga kini? Bagaimanakah PERKESO menyelesaikan
masalah ketidaksepadanan pekerjaan dengan latar belakang pendidikan dan pengalaman
individu dalam program ini?

Tuan Yang di-Pertua, saya merujuk pada satu kenyataan oleh Yang Berhormat
Timbalan Menteri bahawa bilangan pemohon sejak 18 Mac 2020 sehingga 5 November 2021
sebanyak 148,926 dengan 119,500 permohonan diluluskan. Maksud saya ialah permohonan
SIP yang disebut sebentar tadi.

Namun, jika kita lihat pada data terakhir dipaparkan pada tahun 2018, hanya 292,250
orang majikan yang telah terlibat dalam caruman ini, sedangkan sasaran itu ialah 403 ribu
orang majikan. Jadi saya ingin bertanya, berapakah bilangan majikan yang sudah pun terlibat
dalam skim ini selepas empat tahun ia diperkenalkan?

Saya percaya ada keperluan untuk memastikan caruman ini wajib diperkenalkan oleh
seluruh syarikat di Malaysia kepada pekerja-pekerja. Namun mengikut datanya, hanya
mungkin kita dapat mengandaikan bahawa hanya separuh sahaja syarikat-syarikat yang
berdaftar ini yang menggerakkan usaha ini. Jadi, perkara ini bukan satu perkara yang kecil
Tuan Yang di-Pertua.

Sejak COVID-19, 800 ribu orang pekerja hilang pekerjaan, tetapi yang memohon
untuk elaun di bawah SIP ini hanya 148,926 orang pekerja. Jadi seandainya seluruh pekerja
ini diberikan peluang caruman ini, kerajaan boleh kurangkan impak sesebuah krisis seperti
COVID-19 kepada seluruh rakyat Malaysia.

Saya ingin melontarkan suatu isu iaitu isu soal cuti tidak bergaji. Ada kes di mana
pekerja dipaksa bercuti tanpa gaji atau dikurangkan gaji. Soalan saya, apakah perlindungan
yang diberikan oleh kerajaan dalam kes-kes seperti ini dalam pelbagai sektor ketika PKP
diperkenalkan? Dalam sektor kedai makan, kedai runcit dan pelbagai sektor. Malah bagi
pekerja asing di Malaysia, mereka tersekat dalam syarikat perkilangan atau pertanian
mereka. Kilang tidak beroperasi, pekerja dicutikan tanpa gaji dan majikan berikan syarat
seandainya mereka ingin berhenti, mereka perlu membayar pampasan terhadap kos
kemasukan mereka ke Malaysia.

Saya- mungkin di pihak Kementerian Sumber Manusia (KSM) mempunyai data-data
yang boleh disebut di dalam Dewan ini, tetapi ia seolah-olah menjadi suatu rahsia yang
terbuka. Kita boleh tanya mana-mana pekerja asing di Malaysia pada hari ini, mereka seolah-
olah mengalami penindasan seperti yang telah saya sebutkan tadi.

Mungkinkah itu juga menyumbang kepada bagaimana kita telah diturunkan taraf
kepada Tier 3 dalam laporan yang telah disebut dalam media minggu lepas yang disebut juga
oleh sahabat saya dari Yang Berhormat Bukit Mertajam sebentar tadi.

1200

Saya terdengar bagaimana alasannya seolah-olah kita kata bahawa bukan kita
sahaja yang menerima pekerja, contohnya dari Bangladesh. Bangladesh juga hantar pekerja
ke negara-negara lain. Jadi, ada yang menyatakan bahawa penindasan itu ialah bermula di

negara asal mereka. Bukan kita sebagai negara penerima.
