DR. 25.7.2022 17

Tuan Sivarasa Rasiah [Sungai Buloh]: Tuan Yang di-Pertua, ini isu yang penting.

Tuan Yang di-Pertua: Sebelah sini Yang Berhormat.

Tuan Sivarasa Rasiah [Sungai Buloh]: Boleh izinkan satu soalan lagi?

Tuan Yang di-Pertua: Sebelah sini, Yang Berhormat Pontian, silakan.

Tuan Sivarasa Rasiah [Sungai Buloh]: Okey.

Datuk Seri Haji Ahmad bin Haji Maslan [Pontian]: Saya ingin mencadangkan Tuan
Yang di-Pertua, syarikat-syarikat yang melaksanakan projek tetapi tidak berupaya ini
disenaraihitamkan. Oleh sebab mereka juga dianggap sebagai menipu rakyat dan pengguna,
mula-mula apabila iklan bukan main lagi boleh siap dalam masa tiga tahun dan sebagainya
tetapi tidak siap. Bawa mereka ini ke mahkamah dan pengadilan dan pastikan mereka
membayar balik kepada pengguna-pengguna yang menjadi mangsa kepada projek rumah
sakit ini. Senarai hitam dan bawa ke mahkamah.

Dato’ Sri Dr. Haji Ismail bin Hj. Abd Muttalib: Terima kasih Yang Berhormat
Pontian dan terima kasih Tuan Yang di-Pertua. Sebenarnya pandangan Yang Berhormat
cukup baik dan tindakan undang-undang memang kita ambil terhadap syarikat-syarikat yang
telah melanggar perjanjian yang mereka lakukan. Perkara ini bukan sahaja menjejaskan
kepada pembeli rumah tetapi juga memberikan kerugian kepada kerajaan kerana apabila kita
memulihkan rumah ini dan memberi kepada syarikat yang berkeupayaan sebagai
penyelamat, maka sudah tentulah kita terpaksa menampung sedikit tambahan peruntukan.

Jadi terima kasih Yang Berhormat, mungkin saya ada maklumat-maklumat, mungkin
saya akan bekalkan kepada Yang Berhormat tentang berapakah tindakan yang telah pun kita
ambil kepada syarikat-syarikat yang ingkar janji yang bukan sahaja merugikan kepada
pembeli tetapi kepada negara keseluruhan. Terima kasih Tuan Yang di-Pertua.

Tuan Yang di-Pertua: Yang Berhormat Dato Sri Hajah Rohani binti Abdul Karim,
silakan.

[Soalan No. 6 — YB. Tuan Mordi anak Bimol (Mas Gading) tidak hadir]

7. Dato’ Sri Hajah Rohani binti Haji Abdul Karim [Batang Lupar] minta Menteri
Perdagangan Dalam Negeri dan Hal Ehwal Pengguna menyatakan adakah undang-undang
bawah kawal selia kementerian bersedia menangani cabaran semasa seperti isu catut dan
adakah kementerian bersedia untuk menambah baik undang-undang sedia ada bagi tujuan
fasilitasi perdagangan dalam negeri.

Timbalan Menteri Perdagangan Dalam Negeri dan Hal Ehwal Pengguna [Dato'
Rosol bin Wahid]: Terima kasih Tuan Yang di-Pertua dan terima kasih Yang Berhormat
Batang Lupar yang bertanyakan berkaitan dengan isu pencatutan.

Tuan Yang di-Pertua, kementerian telah mengguna pakai Akta Kawalan Harga dan
Antipencatutan 2011 untuk menangani isu melibatkan manipulasi harga dan pencatutan. Akta
ini memfokuskan kepada dua asas tindakan iaitu:

(i) menentukan harga maksimum bagi barang keperluan pada musim-

musim perayaan atau situasi tertentu yang difikirkan perlu; dan
