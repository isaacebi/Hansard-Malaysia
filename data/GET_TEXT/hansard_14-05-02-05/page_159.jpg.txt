DR. 25.7.2022 154

RANG UNDANG-UNDANG KANUN TATACARA
JENAYAH (PINDAAN) 2022

Bacaan Kali Yang Kedua dan Ketiga

7.43 mlm.

Timbalan Menteri di Jabatan Perdana Menteri (Parlimen dan Undang-undang)
[Datuk Wira Hajah Mas Ermieyati binti Samsudin]: Tuan Yang di-Pertua, saya mohon
mencadangkan iaitu bahawa Rang Undang-undang Kanun Tatacara Jenayah (Pindaan) 2022
dibacakan kali kedua sekarang.

Assalamualaikum warahmatullahi wabarakatuh dan salam sejahtera. Tuan Yang di-
Pertua dan Ahli-ahli Yang Berhormat, cadangan pindaan kepada Kanun Tatacara Jenayah
[Akta 593] ini adalah pindaan susulan daripada Rang Undang-undang Mahkamah Kehakiman
(Pindaan) 2022 yang melibatkan perkara dalam penyediaan dokumen dan rekod rayuan
bebas kertas dalam prosiding perbicaraan rayuan jenayah. Ini kerana tatacara penyediaan
dokumen dan rekod rayuan jenayah adalah termaktub dalam Akta 593.

Pindaan ini juga merupakan satu komitmen badan kehakiman dalam memastikan
akses kepada keadilan dengan meningkatkan tahap kecekapan proses mahkamah melalui
penggunaan teknologi, termasuklah memperluaskan sistem eKehakiman yang merupakan
sistem aplikasi mahkamah yang dibangunkan oleh PKPMP dan memperkenalkan projek-
projek yang menggunakan platform teknologi dan pendigitalan. Pada masa ini di bawah
peruntukan undang-undang sedia ada, setiap notis rayuan bagi kes jenayah yang difailkan
hendaklah mengandungi alamat untuk sebarang notis atau dokumen yang berkaitan dengan
rayuan tersebut boleh disampaikan kepada perayu ataupun peguamnya.

Pindaan yang dicadangkan adalah bagi penambahan alamat elektronik untuk turut
disertakan dan dinyatakan di dalam notis rayuan untuk menyediakan kaedah alternatif
kepada kaedah sedia ada bagi tujuan penyampaian sebarang notis atau dokumen yang
berkaitan dengan rayuan kepada perayu ataupun peguamnya. Selanjutnya, pindaan juga
dicadangkan bagi suatu peruntukan tanggapan bahawa salinan bertandatangan alasan
keputusan yang dihantarkan ke alamat elektronik perayu atau peguam perayu disifatkan
sebagai telah disampaikan dan diserahkan apabila salinan itu dihantar ke alamat elektronik
perayu ataupun peguam perayu.

Kesan langsung kepada pembaharuan ini dapat memberikan alternatif kepada pihak-
pihak berkaitan dengan serahan notis dan juga dokumen berkaitan dengan rayuan jenayah
secara dalam talian. Dengan pembaharuan yang dicadangkan bukan sahaja dapat
meningkatkan tahap kecekapan operasi pentadbiran kehakiman secara keseluruhan tetapi
pada masa yang sama dapat mengurangkan kadar penggunaan kertas yang drastik
sebagaimana yang telah saya nyatakan tadi yang mana ia akan mengurangkan kos
pembelian kertas dan pada masa yang sama solidariti terhadap badan kehakiman, terhadap
Dasar Alam Sekitar Negara untuk pastikan kelestarian alam sekitar bagi mewujudkan alam
sekitar bersih, selamat, sihat dan produktif untuk generasi masa kini dan juga masa hadapan.

Tuan Yang di-Pertua serta Ahli-ahli Yang Berhormat, Akta 593 ini merupakan satu

akta yang berhubungan tatacara jenayah yang mula berkuat kuasa di seluruh Malaysia pada
