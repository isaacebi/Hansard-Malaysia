DR. 25.7.2022 73

Jadual Pertama (First Schedule) rang undang-undang ini memperuntukkan kategori
suri rumah yang dikecualikan daripada pemakaian rang undang-undang. Rang undang-
undang ini tidak terpakai bagi suri rumah yang telah mencapai umur 55 tahun atau 54 tahun
dan tidak pernah mencarum dalam SKSSR.

Jadual Kedua (Second Schedule) rang undang-undang ini memperuntukkan jumlah
bayaran sekali gus yang akan dibayar kepada suri rumah berinsurans mengikut jenis hilang
upaya kekal.

Jadual Ketiga menyenaraikan kadar caruman yang perlu dibayar terlebih dahulu
pada kadar RM120 setahun bagi tempoh 12 bulan bagi pendapatan bulanan anggapan
sebanyak RM600.

Jadual Keempat (Fourth Schedule) memperuntukkan kadar pencen penakat
sehingga umur 55 tahun iaitu sebanyak RM300 sebulan kepada mereka yang layak.

Jadual Kelima (Fifth Schedule) ini memperuntukkan jumlah bantuan kewangan bagi
kegagalan ginjal tahap akhir iaitu RM200 sebulan.

Jadual Keenam memperuntukkan kadar faedah pengurusan mayat sebanyak
RM2,000.

Jadual Ketujuh dan kita melihat Jadual Ketujuh memperuntukkan kadar elaun
layanan sentiasa iaitu RM250 sebulan.

Jadual Kelapan memperuntukkan amaun maksimum bagi pemulihan jasmani
sebanyak RM50,000 dalam satu tempoh caruman dan rawatan dialisis sebanyak RM200
setiap bulan atau menurut Akta Fi 1951 mengikut mana-mana yang lebih rendah.

Tuan Yang di-Pertua dan Ahli-ahli Yang Berhormat, kerajaan berharap supaya Rang
Undang-undang Keselamatan Sosial Suri Rumah 2022 ini dapat memberi nilai impak yang
disasarkan iaitu menjamin kesejahteraan sosial suri rumah, keluarganya dan masyarakat
sejagat. Pelaksanaan SKSSR oleh PERKESO melalui rang undang-undang ini merupakan
perluasan jaringan keselamatan sosial kepada kumpulan masyarakat yang tidak dilindungi
selama ini.

Golongan ini turut sama terdedah kepada pelbagai masalah seperti kemalangan,
penyakit, keilatan, masalah rumah tangga atau kenaikan kos sara hidup tanpa sokongan
daripada aspek bantuan kewangan dan penjagaan kebajikan. Golongan ini juga perlu diberi
perlindungan sewajarnya kerana mereka merupakan tulang belakang kepada ahli keluarga
dan masyarakat dalam meneruskan kehidupan seharian dan menyumbang kepada
keharmonian rumah tangga.

Akhir kata, saya ingin mengambil kesempatan ini untuk merakamkan penghargaan
dan terima kasih kepada semua pihak yang telah memberikan kerjasama untuk menjayakan
Rang Undang-undang Keselamatan Sosial Suri Rumah 2022 ini. Tuan Yang di-Pertua, saya
mohon menyokong.

Timbalan Yang di-Pertua [Dato' Mohd Rashid Hasnon]: Ada sesiapa yang
menyokong?

Timbalan Menteri Kesihatan II [Datuk Aaron Ago Dagang]: Saya menyokong.
