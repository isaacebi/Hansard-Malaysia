DR. 25.7.2022 103

sukarela bukan satu paksaan, bukan suatu yang diwajibkan kepada para suami. Sedangkan,
kalau kita lihat dari sudut skim yang lain sebelum ini contohnya Skim Keselamatan Sosial dan
Pekerjaan Sendiri (SKSPS) yang dilancarkan pada tahun 2017. Sehingga hari ini baru
mendapat sambutan 20 persen daripada mereka yang bekerja sendiri.

Saya bimbang keadaan sama juga akan berlaku kepada skim yang baharu ini iaitu
penglibatan tidak besar sedangkan sepatutnya skim ini menjadi hak kepada para isteri yang
menjaga anak-anak, yang menjaga keluarga mereka. Tidak wajar satu orang perempuan,
suri rumah yang tersekat atau terhalang untuk mendapat faedah seumpama ini disebabkan
suami yang tidak ada kesedaran. Maka, saya minta untuk kementerian melihat kempen
jangka masa panjang yang kuat dan berkesan untuk kita pastikan sasaran yang besar hingga
boleh merangkumi seluruh yang dipanggil suri rumah tadi.

Kalau kita lihat, kita ada kakitangan awam yang mereka bekerja dengan kerajaan,
kenapa tidak kita pecah-pecahkan ada pihak yang compulsory secara wajib mesti mencarum
untuk isteri mereka ini iaitu mereka yang mendapat gaji yang tetap, kakitangan awam dengan
kadar hanya RM10 sebulan untuk dipotong, itu kecil berbanding gaji mereka dapat RM1,500,
RM2,000 dan sebagainya. Bahkan juga kakitangan yang bekerja tetap swasta juga boleh
dibuat potongan. Apa yang kita perlu bahaskan lagi ialah tentang mereka yang tidak ada
pekerjaan tetap iaitu merujuk kepada mereka yang berdaftar dengan eKasih dan sebagainya,
lebih banyak cadangan diberikan untuk kita selesaikan masalah ini. Itu perkara-perkara
utama berkaitan kempen.

Kedua, dari sudut pelaksanaan. Saya sangat bimbang kadang-kadang
pelaksanaannya lebih menyukarkan kepada mereka yang ingin membuat tuntutan. Kena
ambil kaedah, [Bercakap dalam bahasa Arab] bagi mudah jangan buat payah. Maka perlu
ada sesuatu dalam akta kita ini yang menggambarkan kemudahan untuk membuat tuntutan
apabila berlaku sahaja kes-kes pampasan dan potongan yang dibuat oleh mereka yang
terlibat dengan i-Suri ini.

Cuma satu lagi saya hendak menarik perhatian tentang takrifan yang diberikan
kepada suri rumah tadi juga melibatkan anak. Ada satu keadaan di mana dia tidak ada suami
tetapi dia menjaga anak saudara yang kematian ibu dan ayah. Anak saudara yang tidak ada
ibu ayah ini ataupun anak yatim ini selalu dijaga oleh ibu saudara kerana Nabi sebut dalam
hadis [Membaca sepotong hadis] ibu saudara seperti kedudukan ibu dan yang menanggung
mereka ini adalah adik beradik dia atau bapa saudara mereka yang lelaki, yang ada keluarga.

Akan tetapi dijaga oleh seorang perempuan, ibu saudara yang tidak berkahwin. Maka
adakah ruang untuk kita masukkan golongan ini yang sebenarnya tidak sedikit dalam
masyarakat kita untuk mereka juga dimasukkan dalam takrifan ini agar mereka juga
mendapat peluang untuk mendapat ruang-ruang yang baik yang kita tawarkan menerusi skim
SKSSR yang kita bentangkan pada hari ini.

Terakhir, saya hendak sebut juga tentang peluang kepada ibu - suri rumah ini. Ada
kalangan suami mereka yang bekerja sendiri, berniaga apabila dia habis berniaga di pasar
malam dan sebagainya, dia balik rumah, yang menguruskan semua, membersihkan

kelengkapan perniagaan semua ialah isteri, yang masak kuih pun isteri. Adakah ia akan
