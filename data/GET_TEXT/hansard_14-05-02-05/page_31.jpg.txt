DR. 25.7.2022 26

melengkapkan diri bekas atlet dengan ilmu asas kemahiran dan keusahawanan. Melalui ilmu
kemahiran yang dibekalkan berserta dengan bantuan asas peralatan perniagaan yang
bersesuaian yang telah diberikan, diharapbkan mereka mampu membantu bekas atlet untuk
berdikari dan terus menjana sumber pendapatan baharu atau sampingan. Ini sekali gus
meringankan beban yang ditanggung oleh wira dan wirawati sukan negara ini.

Untuk melayakkan bekas atlet mendapatkan semua bantuan dan kemudahan
tersebut, mereka hanya perlu berdaftar secara percuma. Syarat pendaftaran adalah bekas
atlet itu perlu sekurang-kurangnya mewakili negara ke temasya Sukan SEA, Sukan
Komanwel, Sukan Asia ataupun Sukan Olimpik. Mereka yang pernah mewakili negara ke
kejohanan dunia yang diiktiraf juga layak untuk memohon menjadi ahli YAKEB.

Bagi memastikan masa depan atlet-atlet negara terjamin, MACE mengandungi tiga
komponen utama yang diberikan penekanan iaitu pendidikan, kerjaya dan kebajikan. Selain
daripada itu juga, pihak kementerian menerusi MSN juga turut memberikan insentif Skim
Imbuhan Tetap Olimpik bagi menghargai pengorbanan atlet-atlet negara yang telah
memenangi pingat di temasya Sukan Olimpik dan Paralimpik.

Mereka akan menerima elaun bulanan sepanjang hayat di mana pemenang pingat
emas akan menerima elaun sebanyak RM5,000 dan pingat perak sebanyak RM3,000 dan
pingat gangsa sebanyak RM2,000. Sekian, terima kasih.

Tuan Yang di-Pertua: Terima kasih. Soalan tambahan pertama Yang Berhormat.

Puan June Leow Hsiad Hui [Hulu Selangor]: Terima kasih Yang Berhormat
Timbalan Menteri atas jawapan yang diberikan. Jika kita lihat apa yang disebutkan adalah
sebab ramai lagi kita lihat pesara atlet ini menghadapi tekanan daripada kos sara hidup. Kita
juga lihat yayasan yang dibangkitkan oleh Yang Berhormat Timbalan Menteri itu adalah
seperti janji kosong. Oleh sebab kita lihat juga ada atlet yang bersara ini dia jual tisu di kedai
kopi. Ini pernah diviralkan di media.

Soalan daripada Hulu Selangor adalah, apakah kerajaan bersedia untuk
melaksanakan caruman seperti skim insurans khas, skim perlindungan PERKESO, skim
KWSP sebagai usaha tambahan untuk memberi perlindungan tambahan dan jaminan masa
depan yang lebih baik untuk para atlet kebangsaan?

Saya ambil peluang ini mengucapkan kepada tahniah saudari Tahira Najmunissa
yang memenangi pingat perak dalam kategori duathlon wanita Sukan SEA di Hanoi baru-
baru ini. Oleh sebab bapanya adalah anak jati daripada Kampung Selisik, Hulu Selangor.
Sekian, terima kasih.

Dato’ Sri Ti Lian Ker: Sebenarnya MSN juga menyediakan skim perlindungan
kemalangan diri berkelompok dan Skim Kebajikan Atlet Kebangsaan untuk atlet-atlet di
bawah program MSN. Yang Berhormat Hulu Selangor agaknya tidak mengikut
perkembangan kes para atlet yang dikatakan itu, Koh Lee Peng menjual tisu.

Sebenarnya atlet berkenaan telah memilih untuk menjual tisu dan tisu yang dijual
bukanlah semata-mata menjual tisu. Yang Berhormat, ahli Paralimpik itu adalah datang dari
Pulau Pinang, menetap di Pulau Pinang dan cuma datang ke Kuala Lumpur sebentar dengan

kawannya sementara itu menjual tisu. Itu urus niaga yang dilakukan oleh beliau setiap masa.
