DR. 25.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Isnin, 25 Julai 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Tuan Yang di-Pertua: Assalamualaikum warahmatullahi wabarakatuh. Salam
sejahtera dan selamat pagi semua. Sebelum kita mula, saya ingin mengingatkan, harap kita
semua dapat kurangkan sedikit mukadimah dalam soalan iaitu soalan tambahan serta juga
jawapan. Yang Berhormat Kuantan telah membangkitkan perkara ini pada hari yang lepas.
Kata beliau, tidak adil kepada penyoal-penyoal dan penjawab-penjawab yang tersenarai di

belakang kalau kita mengambil masa panjang yang ke hadapan ini.

1. Datuk Ahmad Jazlan bin Yaakub [Machang] minta Menteri Perdagangan Dalam
Negeri dan Hal Ehwal Pengguna menyatakan adakah kementerian bercadang untuk
meneruskan subsidi minyak masak tulen botol sehingga penghujung tahun ini bagi
mengurangkan bebanan rakyat berikutan kos barangan mentah kini yang mengalami
kenaikan mendadak.

Timbalan Menteri Perdagangan Dalam Negeri dan Hal Ehwal Pengguna [Dato’
Rosol bin Wahid]: Terima kasih Tuan Yang di-Pertua, terima kasih sahabat saya daripada
Machang yang bertanya berkaitan dengan subsidi minyak botol. Tuan Yang di-Pertua,
sebagaimana yang semua sedia maklum, kerajaan telah bersetuju supaya subsidi minyak
sawit tulen dalam botol tidak lagi diteruskan bermula 1 Julai 2022. Untuk makluman, kerajaan
yang cakna sebelum ini telah memutuskan untuk memberi subsidi sementara bagi minyak
masak botol satu kilogram hingga lima kilogram bermula Ogos 2021 sehingga Jun 2022.

Tujuannya ialah untuk mengurangkan beban rakyat berikutan cabaran pandemik
COVID-19 dan kenaikan mendadak harga minyak sawit mentah di pasaran global yang
memberi kesan langsung kepada jualan harga minyak sawit tulen dan botol dalam pasaran
tempatan. Ketika itu, harga untuk minyak lima kilogram ialah di bawah RM30 iaitu RM29.70
sahaja.

Penamatan ini tidak bermakna kerajaan tidak prihatin terhadap apa yang dialami oleh
rakyat ketika itu dan untuk makluman juga, sehingga kini kerajaan masih meneruskan
program Skim Penstabilan Harga Minyak Masak (COSS) untuk subsidi minyak masak
polybag satu kilogram dengan harga runcit RM2.50 satu kilogram. Terima kasih Tuan Yang
di-Pertua.
