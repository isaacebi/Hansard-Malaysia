DR. 25.7.2022 93

Suri rumah berinsurans ataupun tanggungan juga berhak kepada faedah keilatan
iaitu elaun keuzuran, elaun layanan sentiasa, pencen penakat serta faedah pengurusan
mayat. Perkara ini sangat memberi makna yang sangat besar buat mereka yang sebelum ini
tidak mempunyai pendapatan dan bergantung penuh kepada ihsan suami.

Rang undang-undang ini antara lain mencadangkan amaun maksimum bagi faedah
hilang upaya kekal ialah RM30,000 dibayar dalam satu tempoh caruman suri rumah terbabit.
Menurut rang undang-undang itu, caruman berkenaan boleh dibayar oleh suami dan juga
boleh dibayar oleh suri rumah itu sendiri.

Pendek kata dengan adanya RUU ini, nasib para isteri terbela dan mereka boleh
menarik nafas lega sekiranya ditimpa apa-apa musibah. Dengan adanya RUU ini juga maka
peratus permohonan bantuan daripada agensi tertentu seperti zakat dan Jabatan Kebajikan
Masyarakat dapat dikurangkan dan agensi ini boleh memfokuskan pada prospek yang lain
yang lebih penting.

Tuan Yang di-Pertua, saya sangat bersetuju dengan perkara yang dibentangkan
dalam Rang Undang-undang Keselamatan Sosial Suri Rumah 2022 pada bacaan kali
pertama oleh Menteri Sumber Manusia, Datuk Seri Saravanan a/] Murugan sebelum ini.

Suami yang gagal membayar caruman setelah mendaftar isteri sebagai pencarum di
Pertubuhan Keselamatan Sosial boleh didenda maksimum RM10,000 atau dipenjarakan
selama tidak lebih dua tahun atau kedua-duanya sekali. Namun begitu, saya bersetuju
dengan Yang Berhormat Pasir Mas, perkara ini perlu diperincikan dengan lebih mendalam.
Sewajarnya hukuman berkenaan tidak perlu dilaksanakan ekoran bebanan si suami yang
sedia ada sudah tidak tertanggung. Sekiranya sehingga sampai hukuman dipenjarakan,
keluarga berkenaan akan hilang tempat bergantung.
=1620

Oleh itu, kerajaan perlu meneliti semula akan hukuman yang perlu dikenakan kepada
mereka yang telah gagal mencarum setelah mendaftar. Selain itu, mungkin pihak kerajaan
juga boleh memberi insentif tambahan kepada suami yang mencarum buat isteri seperti
pelepasan bayaran cukai.

Secara tidak langsung ia akan menggalakkan lagi para suami di luar sana untuk
mendaftar sebagai pencarum. Hal ini bagi memastikan nasib wanita yang bergelar sebagai
suri rumah terbela meskipun mereka ditimpa musibah seperti kematian suami, mahu pun
bercerai dan sebagainya.

Pampasan yang mereka peroleh boleh digunakan untuk memulakan kehidupan
baharu yang sangat mencabar dengan kos sara hidup yang semakin meningkat. Saya
dengan ini menyokong penuh Rang Undang-undang Keselamatan Sosial Suri Rumah 2022.
Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Jerai, dipersilakan Yang Berhormat Lembah Pantai.
