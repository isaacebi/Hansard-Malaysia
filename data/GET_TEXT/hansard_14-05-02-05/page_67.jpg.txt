DR. 25.7.2022 62

Datuk Seri Saravanan a/l Murugan: Ada. Terima kasih Tuan Yang di-Pertua.
Semasa Yang Berhormat telah membangkitkan semasa pelaksanaan SIP, bagaimanakah
kerajaan menjalankan penilaian kewangan agar dana lebih sustainable ataupun mampan
tanpa memerlukan peruntukan daripada kerajaan.

Tuan Yang di-Pertua, peruntukan kerajaan adalah untuk program-program
pentadbiran sementara bagi maksud mengatasi tempoh COVID-19, seperti Program Subsidi
Upah, PenjanaKerjaya, SIP Gig dan SIP Elaun Mencari Pekerjaan. Dalam melaksanakan
Akta 800, PERKESO telah melaksanakan libat urus dalam laporan aktuari agar dana
PERKESO sentiasa mampan. Kumpulan Wang Insurans Pekerjaan di bawah Akta 800
adalah tertumpu kepada perbelanjaan yang dibenarkan di bawah akta dan PERKESO diberi
kuasa untuk melaksanakan kajian bagi mengkaji sistem ini dari semasa ke semasa bagi
menjamin kemampanan dana.

Kedua, isu yang dibangkitkan oleh Yang Berhormat Bukit Bendera, apakah
rancangan kerajaan untuk persaraan jika SIP tidak meliputi individu melebihi 60 tahun.
Kementerian Sumber Manusia mengambil maklum akan cadangan memperluaskan untuk
diteruskan kepada semua golongan pekerja termasuk perlindungan old age care. Untuk
makluman, kajian akan diteruskan untuk memperkasa sistem perlindungan negara.

Tuan Yang di-Pertua, memandangkan itu adalah satu cadangan _baik.
Memandangkan dalam tempoh 10 tahun akan datang, kita akan menghadapi nasib yang
sama seperti Jepun di mana aging population dengan izin, akan meningkat. Maka itu adalah
satu cadangan yang baik dan memang Kementerian Sumber Manusia komited untuk
mengkaji secara mendalam untuk mengatasi masalah ini.

Tuan Sivarasa Rasiah [Sungai Buloh]: Tuan Yang di-Pertua, boleh saya...

Datuk Seri Saravanan a/l Murugan: Masa begitu singkat...

Tuan Sivarasa Rasiah [Sungai Buloh]: Ringkas sahaja. Boleh?

Datuk Seri Saravanan a/l Murugan: Saya belum menjawab Yang Berhormat
Lembah Pantai lagi. Kes penyelewengan PENJANA.

Timbalan Yang di-Pertua [Dato' Mohd Rashid Hasnon]: Yang Berhormat Lembah
Pantai dahulu.

Datuk Seri Saravanan a/l Murugan: Maklumat kawalan dalam SIP sehingga boleh
berlaku. Tuan Yang di-Pertua, ini saya telah memberi maklumat bahawa kita telah menyiasat
menggunakan forensic investigation dalaman dan mengenal pasti daripada empat— bukan
begitu senang Tuan Yang di-Pertua. Untuk mengawal 45,000 buah syarikat yang mohon
PenjanaKerjaya. Dalam 45,000 buah syarikat, ada juga terlepas pandang satu atau dua tetapi
kita yang mengenal pasti.

Kita yang mencari betul-betul sehingga kita dapat dan buat keputusan untuk lapor
kepada SPRM tanpa mengira sepertimana saya sebut, tanpa mengira ideologi politik. Kalau
tidak, kalau kita hendak sweep everything under the carpet, mungkin saya sudah arahkan
PERKESO supaya jangan laporkan kepada SPRM. Ini kita yang lapor. Tidak perlu putar
belitkan Dewan yang mulia ini.

Tuan M. Kulasegaran [Ipoh Barat]: Jadi, ahli dari MIC ada lah...
