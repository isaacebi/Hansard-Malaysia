DR. 25.7.2022 75

Oleh sebab sudah ada data-data 150,000 orang ini, saya kira kementerian perlu
sahaja terus mendaftarkan, PERKESO terus sahaja mendaftarkan dan kemudian maklumkan
kepada mereka yang sudah didaftarkan. Biarlah kita bekerja secara proaktif, bukan
menunggu mereka mendaftar tetapi kita mendaftarkan secara automatik dan kemudian
mereka yang telah didaftarkan ini kita maklumkan secara bersurat.

Seterusnya, liputan ini terpakai sehingga umur 55 tahun. Saya hendak tahu kepada
Yang Berhormat Timbalan Menteri, umur pencen kita 60 tahun, kenapa dipilih umur 55 tahun
ini? Kenapakah kita tidak boleh tambah umur 55 tahun ini kepada 60 tahun supaya selaras
dengan umur pencen?

Satu lagi ialah tafsiran suri rumah ini. Tadi Yang Berhormat Timbalan Menteri
menyebut bahawa perempuan berkahwin atau belum berkahwin? Jadi, yang belum
berkahwin ini agak menarik juga. Kalau mereka juga diberikan, dianggap sebagai suri rumah
sebab mereka belum berkahwin. Jadi, mereka ini suri rumah kepada orang rumah mana ya?
Jadi, itu satu perkara yang ingin yang saya tanyakanlah.

Kemudian, terima kasih kerana Skim Hilang Upaya Bencana Domestik, Skim
Keilatan dengan misalnya, bayaran pukal sehingga RM30,000 mengikut jenis kecederaan.
Disebut sini faedah pengurusan mayat RM2,000 sekali sahaja. Apa yang saya hendak tanya,
siapa yang meninggal, Yang Berhormat Timbalan Menteri? Adakah suami yang meninggal
ataupun dia yang meninggal ataupun siapa yang meninggal ini? Ini kena nyatakan juga ya.

Okey, satu lagi soalan yang seterusnya saya ingin bertanyakan ialah apakah suri
rumah masih layak menerima faedah sekiranya berlakunya perceraian dan pihak suami
menghentikan caruman?

Soalan seterusnya, apakah jumlah ini mengambil kira golongan M40 yang telah jatuh
ke kelompok B40 akibat pandemik COVID-19? Bererti, yang saya sebut 150,000 itu mungkin
akan bertambah bilangannya. Seterusnya, apakah caruman dikira aktif jika pembayaran
dilakukan secara tidak tetap? Sebagai contoh, pembayaran dilakukan kepada bulan Januari,
Februari, Mac tetapi tidak bayar pada bulan April, Mei, kemudian dibayar pula pada bulan
seterusnya bersama tunggakan. Ini apa— ini secara teknikal lah. Apakah akan ada kenaikan
pembayaran pada masa hadapan? Oleh kerana pembayaran secara prepaid RM120 ini bagi
tempoh dua belas bulan, ada yang berpandangan ia dikira rendah berbanding kos perubatan
yang semakin meningkat.

Seterusnya, sekiranya suami berpoligami, apakah isteri kedua, ketiga, keempat layak
menerima faedah tersebut? Akan tetapi daripada segi logiknya, jika mereka membayarkan
kepada dua, tiga, empat, semuanya logiklah dan boleh dapat ya.

Soalan lagi, apakah kaedah perubatan di bawah Skim Hilang Upaya ini merangkumi
kos perubatan yang melibatkan pembelian ubatan dan peralatan, termasuk operasi
pembedahan? Seterusnya yang akhir, sekiranya caruman dibuat, bilakah tarikh perlindungan
bermula dan berapa lama kah tempoh suri rumah menerima faedah bayaran setelah dibuat
permohonan? Itulah soalan-soalan yang ingin saya tanyakan, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Pontian. Seterusnya, saya jemput Yang Berhormat Ipoh Barat.
