DR. 25.7.2022 15

1,683 permohonan telah diterima dan 1,613 permohonan telah diluluskan oleh LPPSA.
Terima kasih Tuan Yang di-Pertua.
#1050

Datuk Seri Panglima Hajah Azizah binti Datuk Seri Panglima Mohd Dun
[Beaufort]: Terima kasih Tuan Yang di-Pertua dan terima kasih kepada sahabat saya Yang
Berhormat Timbalan Menteri yang telah memberikan jawapan. Saya ucapkan tahniah kepada
pihak kementerian dan kerajaan yang telah mengambil langkah yang proaktif untuk
membantu mereka yang terjejas disebabkan oleh perumahan yang terbengkalai ini.

Kalau mengikut data yang diberikan di sini, saya dapati bahawa lebih kurang 11,800
orang pembeli yang telah terjejas disebabkan perumahan yang terbengkalai ini. Makluman
daripada Yang Berhormat Timbalan Menteri juga bahawa pada 14 Mac yang lalu, KPKT telah
menubuhkan war room dalam usaha untuk menyelesaikan isu rumah terbengkalai melibatkan
Projek Perumahan Rakyat (PPR).

Saya ingin tahu di sini berkenaan dengan yang bukan PPR sebanyak 11,800 yang
terjejas ini. Walaupun tadi ada usaha dan 1,400 lebih orang pegawai kerajaan yang telah
menerima manfaat dalam program tetapi jumlah ini kalau dibandingkan dengan mereka yang
terlibat dan terjejas disebabkan terbengkalai ini adalah kecil, lebih besar lagi yang belum
menerima manfaatnya. Jadi, adakah pihak kementerian juga mahu menubuhkan war room
untuk tujuan melihat bagaimana dapat menolong atau membantu mereka yang terjejas ini
yang saya difahamkan 75 buah projek perumahan yang terbengkalai ini. Ini adalah satu
jumlah yang besar.

Saya ingin mendapat maklumat daripada kementerian bagaimana untuk membantu
mereka ini sebab ada di antara mereka ini, pembeli yang pertama ini menunggu rumahnya
tidak siap dan dalam masa yang sama dia kena membayar sewa rumah pula di tempat dia
menyewa buat masa ini. Ini tentunya akan double-trouble kepada mereka. Jadi, bagaimana
caranya kementerian dapat membantu mereka meringankan beban ini kerana kalau tidak,
mereka akan tergolong dalam golongan yang bankrap. Terima kasih.

Tuan Yang di-Pertua: Terima kasih. Silakan.

Dato’ Sri Dr. Haji Ismail bin Hj. Abd Muttalib: Terima kasih Tuan Yang di-Pertua di
atas pandangan dan juga sensitiviti Yang Berhormat terhadap masalah pembeli-pembeli
rumah. Suka saya maklumkan bahawa war room pemantauan pemajuan projek perumahan
swasta bagi mendapatkan penyelesaian melalui pemantauan penguatkuasaan,
menyenaraikan pendek projek sakit yang boleh dipulihkan serta menggariskan langkah-
langkah pemulihan dan penyelesaian terbaik bagi isu-isu berkaitan projek perumahan sakit
dan terbengkalai di seluruh negara.

Tuan Yang di-Pertua, untuk makluman Yang Berhormat, sebenarnya kita mempunyai
lebih kurang 15 ACC ataupun agensi yang terlibat dengan pembinaan rumah-rumah ini,
bukan sahaja Kementerian Perumahan dan Kerajaan Tempatan. Jadi sebab itulah dalam
sasaran kerajaan untuk membina 500,000 buah rumah dalam Rancangan Malaysia Ke-12
ini, 15 buah agensi ini terlibat. Oleh sebab itulah kita merancang untuk mewujudkan sebuah

badan khusus yang akan menyelaraskan pelaksanaan pembinaan perumahan rakyat ini.
