DR. 25.7.2022 43

hal ehwal berkaitan dengan masyarakat dan kewangan di mana lebih daripada RM2 bilion
dalam hal ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Ipoh Barat. Seterusnya, saya menjemput Yang Berhormat Tebrau.

12.12 tgh.

Tuan Steven Choong Shiau Yoon [Tebrau]: Terima kasih Tuan Yang di-Pertua
mengizinkan saya menyertai perbahasan Rang Undang-undang Sistem Insurans Pekerjaan.

Tuan Yang di-Pertua, Akta Sistem Insurans Pekerjaan 2017 digubal bertujuan
mewujudkan dana insurans pekerjaan dengan caruman dikumpul daripada majikan dan
pekerja bagi menyediakan elaun gantian pendapatan dan insentif kewangan kepada pekerja
yang diberhentikan.

Oleh sebab peningkatan kos sara hidup yang begitu ketara khususnya selepas bulan
Mac tahun ini, sudah tentunya menyebabkan amaun elaun mencari pekerjaan, amaun elaun
pendapatan berkurangan dan amaun elaun bekerja semula awal yang ditetapkan pada tahun
2017 di bawah perenggan 1 hingga 5 Jadual Ketiga dan di bawah Jadual Keempat tidak
mencukupi dan perlu dikaji semula.

Pindaan rang undang-undang yang dicadangkan bertujuan untuk menambah baik
liputan keselamatan sosial yang akan memberi manfaat kepada pekerja dan sangat saya alu-
alukan. Walau bagaimanapun, saya dapati hanya satu perkara yang diusul untuk dibuat
pindaan iaitu meningkatkan amaun caruman dan faedah apabila gaji bulanan melebihi
RM4,000 sebulan.

Persoalan saya yang pertama. Adakah pindaan yang diusulkan munasabah dan
wajar dalam keadaan sekarang dengan kenaikan kos sara hidup yang ketara? Walaupun itu
bukan satu kegagalan kerajaan tetapi berpunca daripada pandemik COVID-19 dan juga
perang Rusia-Ukraine yang membuat seluruh dunia mengalami inflasi yang teruk, tetapi
negara kita bukan teruk sangat dengan langkah-langkah yang telah diambil oleh kerajaan kita
untuk membendung inflasi. Akan tetapi, adakah pindaan ini munasabah dan wajar?

Kedua, adakah kajian dan rujukan dibuat sebelum cadangan-cadangan dalam rang
undang-undang ini disediakan supaya ia memang sesuai dalam keadaan sekarang?

Ketiga, adakah gantian pendapatan tiga sehingga enam bulan itu mencukupi secara
amnya dan apakah dasar penetapan gantian pendapatan tiga sehingga enam bulan itu
dikekalkan? Mengapa tidak meningkatkan kepada sembilan bulan dan sebagainya? Jadi,
saya berharap Yang Berhormat Menteri boleh menjawab, apakah dasarnya untuk
mengekalkan pendapatan itu?

Jadi, saya mohon kepada Yang Berhormat Menteri untuk kemukakan statistik
bilangan pekerja yang didaftarkan dalam EIS dan jumlah caruman sehingga 31 Disember
2021. Saya juga memohon kepada Yang Berhormat Menteri untuk memaklumkan kepada
Dewan ini jumlah pekerja serta jumlah amaun gantian pendapatan telah dibayar selepas

dihentikan kerja daripada tarikh akta ini mula berkuat kuasa.
