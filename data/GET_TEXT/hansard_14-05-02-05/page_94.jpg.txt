DR. 25.7.2022 89

Tuan Yang di-Pertua, saya tidak ingin menyentuh banyak berkenaan rang undang-
undang ini kerana saya menyokong penuh akta yang akan memberikan kegembiraan kepada
ibu-ibu di seluruh Malaysia. Cuma, ada dua persoalan yang saya minta kerajaan jelaskan.

Pertama, saya ingin tahu memandangkan kerajaan meletakkan pilihan kepada suami
untuk mencarum PERKESO untuk isteri mereka. Apakah sasaran yang diletakkan oleh
kerajaan sama ada dua tahun pertama atau lima tahun pertama? Daripada 3 juta orang suri
rumah di Malaysia, berapa ramaikah suri rumah dijangka akan dicarum dalam skim
PERKESO? Sekiranya sasaran tersebut tidak tercapai atau sambutan yang diterima
menghambarkan, adakah kerajaan akan mewajibkan skim PERKESO suri rumah ini?

Kedua, melalui caruman ini kerajaan akan memperoleh rekod dan data berkenaan
background suri rumah di seluruh Malaysia. Sehubungan dengan itu, saya ingin bertanya
apakah perancangan kerajaan melalui PERKESO bersama-sama dengan Kementerian
Pembangunan Wanita, Keluarga dan Masyarakat bagi mengoptimumkan peranan mereka
dan melahirkan golongan suri rumah yang boleh membantu dan meningkatkan taraf
sosioekonomi keluarga. Saya mohon penjelasan kepada dua perkara tersebut.

Tuan Yang di-Pertua, pengorbanan suri rumah sangat besar, tidak boleh dibalas dan
dinilai dengan wang ringgit. Namun saya percaya dengan kewujudan akta ini, ia dapat
membuka mata para suami agar mula mengambil serius dalam memberi perlindungan
kepada isteri. Sehubungan dengan itu, saya menyokong penuh rang undang-undang ini.
Terima kasih.

1610
Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Labuan. Dipersilakan Yang Berhormat Kuala Krai.

4.10 ptg.

Tuan Abdul Latiff bin Abdul Rahman [Kuala Krai]: Bismillahi Rahmani Rahim.
Terima kasih Tuan Yang di-Pertua kerana memberi peluang kepada Kuala Krai untuk sama-
sama mengambil bahagian dalam perbahasan Rang Undang-undang Keselamatan Sosial
Suri Rumah 2022.

Tuan Yang di-Pertua, Islam membawa satu perubahan besar dan sangat signifikan
terhadap kaum wanita. Sebelum kedatangan Islam, wanita sangat dipandang hina. Kelakuan
Bani Quraisy bukan Islam terhadap wanita sangatlah keji. Wanita seolah-olah tidak berhak
untuk hidup bahkan ada keluarga yang membunuh anak perempuan yang baru dilahirkan itu.
Dikenali dengan perlakuan wa’dul banat.

Dalam Firman Allah SWT dalam surah An-Nahl. [Membaca sepotong ayat Al-Quran]
“Apabila dikhabarkan kepada seseorang daripada mereka bahawa dia beroleh anak
perempuan, muramlah mukanya sepanjang hari kerana menanggung dukacita. Sedang ia
menahan perasaan marahnya dalam hati. Dia bersembunyi daripada orang ramai kerana
merasa malu disebabkan berita buruk yang disampaikan kepadanya tentang ia beroleh anak

perempuan. Sambil dia berfikir adakah ia akan memelihara anak itu dalam keadaan yang
