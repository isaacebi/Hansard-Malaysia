DR. 25.7.2022 54

sebenarnya yang perlu kita teliti. Akan tetapi saya ingin mulakan dengan penemuan Laporan
Ketua Audit Negara yang telah diterbitkan tahun 2019 iaitu Laporan Ketua Audit Negara 2018
yang menyatakan pada waktu itu jumlah sebanyak RM40.35 juta Geran Pembangunan SIP
telah diguna tanpa menepati tujuan.

Bila kita baca perkara ini Yang Berhormat Menteri, bersama-sama dengan isu-isu
yang bangkit sekarang berkenaan PenjanaKerjaya dan tangkapan yang telah dilakukan,
jumlah yang dikatakan terlibat. Bagi saya, isu yang disebut oleh beberapa orang rakan tadi
mengenai governance ataupun tatakelola, amat mencemaskan. Apatah lagi bila kita lihat dan
kita faham bahawa niat yang begitu baik dalam Skim Insurans Pekerjaan ini adalah untuk
membantu mereka yang telah hilang kerja ataupun mengalami keadaan kekurangan
pendapatan ataupun bermacam-macam masalah yang lain untuk kembali berdiri di atas kaki
sendiri.

Namun yang kita lihat, berlaku keadaan “mengharapkan pegar, pegar makan padi’.
Mereka yang ditugaskan untuk menjaga dana ini, nampaknya tidak semua dana ini telah
digunakan sebaik mungkin. Malah, ada yang mungkin masuk ke kocek sendiri. Ini yang
menjadi perbualan ramai di luar sana. Siapa yang terlibat, siapa yang bersubahat— mereka
ini perlu dihadapkan ke muka pengadilan.

Saya lihat daripada penemuan Ketua Audit Negara 2018, laporan pada tahun itu
seperti tidak ada penambah baikan. Sekiranya pada waktu ini, saat ini, berlaku pecah berita
yang menyatakan sejumlah yang sangat besar telah disalah guna, maka yang saya ingin
ajukan, adakah Yang Berhormat Menteri bersedia untuk melakukan audit forensik (forensic
auditing) terhadap sama ada PenjanaKerjaya ataupun SIP itu sendiri? Ini sebab kita lihat
memang ada empat perkara — mencari pekerjaan, membantu bekerja semula awal,
pendapatan yang berkurangan dan elaun dan fi latihan.

Ramai seperti Yang Berhormat Johor Bahru sebutkan tadi, ada berlaku insiden-
insiden yang didakwa, yang mengatakan pekerja itu pergi untuk mendapatkan latihan dan
sepatutnya mendapat elaun tetapi orang lain telah menggunakan nama dia dalam syarikat
yang lain. Adakah Yang Berhormat Menteri boleh mengesahkan keadaan ini berlaku ataupun
tidak? Sekiranya ia berlaku, apakah tahap— how critical is this issue? Adakah ia berada pada
satu tahap yang sangat membimbangkan? Siapakah yang terlibat?

Perkara-perkara seperti ini sangat membimbangkan kerana seperti yang saya sebut,
kita berada dalam fasa memasuki endemik dan ramai dalam kalangan rakyat sangat terkesan
akibat kenaikan harga barang. Maka, semestinya perkara yang membantu pekerja itu perlu
diutamakan. Jangan ada- pegar-pegar yang makan padi ini perlu dirobohkan, dimasuk,
dihumban ke dalam penjara.

Saya harap Yang Berhormat Menteri boleh berikan satu komitmen yang jelas. Audit
forensik terhadap PenjanaKerjaya dan juga semua skim pemberian elaun yang melibatkan
Sistem Insurans Pekerjaan. Kedua, berkenaan peningkatan siling daripada RM4,000 ke
RM5,000. Saya ingin bertanya. Saya dengar tadi sahabat saya dari Klang menyatakan
bahawa mungkin perlu dinaikkan lagi ke RM10,000.
