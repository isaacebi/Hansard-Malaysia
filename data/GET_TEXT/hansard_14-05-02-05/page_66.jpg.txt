DR. 25.7.2022 61

Seterusnya mengenai Kertas Putih, di luar daripada kawalan saya, Tuan Yang di-
Pertua dan seterusnya isu yang dibangkitkan oleh Yang Berhormat Pontian, memandangkan
Yang Berhormat Pontian bersama-sama kita. Bagaimana Akta Sistem Insurans Pekerjaan
[Akta 800] boleh diperluaskan kepada sektor informal?

Tuan Yang di-Pertua buat masa ini, Akta Sistem Insurans Pekerjaan [Akta 800] tidak
melindungi pekerja-pekerja di bawah sektor informal. Walau bagaimanapun. mereka
dilindungi di bawah Akta Keselamatan Sosial Pekerjaan Sendiri 2017 [Akta 789]. Pihak
kementerian mengambil maklum atas cadangan ini dan akan memperhalusi pekerja sektor
informal untuk diperluaskan di bawah Akta 800.

Mengenai berapa ramaikah yang terlibat dalam Sistem Insurans Pekerjaan sejak ia
dimulakan. Tuan Yang di-Pertua, pada tahun 2019 ia melibatkan 40,084 orang dengan
bayaran RM107 juta. Tahun 2020, sebanyak 107,000 orang melibatkan RM366 juta. Bagi
tahun 2021, sebanyak 61,360 orang melibatkan RM367 juta dan bagi setakat ini tahun 2022,
sebanyak 19,470 orang melibatkan RM117 juta.

Berdasarkan piagam pelanggan PERKESO, tempoh pemprosesan tuntutan faedah
SIP bermula daripada tarikh dokumen lengkap sehingga bayaran yang dibuat adalah selama
tujuh hari. Pihak kementerian mengambil maklum atas cadangan yang dibangkitkan
mengenai cadangan bagi elaun latihan yang dibangkitkan oleh Yang Berhormat Klang.
Cadangan bagi elaun latihan di bawah Sistem Insurans Pekerjaan ataupun Akta 800
dinaikkan daripada RM4,000 kepada RM10,000.

Pihak kementerian mengambil maklumat atas cadangan yang dibangkitkan dan akan
memperhalusi perkara ini untuk tindakan selanjutnya setelah kajian dilaksanakan mengambil
kira kemampanan dana. Walau bagaimanapun apabila kita membuat keputusan, kita perlu
mengambil kira kelembapan ekonomi yang sedia ada selepas COVID-19, Tuan Yang di-
Pertua.

Seterusnya, Yang Berhormat Johor Bahru ada?

Timbalan Yang di-Pertua [Dato' Mohd Rashid Hasnon]: Tidak ada.

Datuk Seri Saravanan a/l Murugan: Bagi secara bertulis. Yang Berhormat Jerai?

Tuan Charles Anthony Santiago [Klang]: Yang Berhormat Menteri, satu lagi
cadangan saya telah lontarkan melalui Yang Berhormat Pontian ialah untuk pampasan
sekarang adalah RM1,200 pada bulan pertama dan sampai bulan keenam itu RM450. Ini
tidak cukup untuk menampung keluarga. So, cadangan tadi ialah untuk mengadakan
minimum pampasan sebulan itu sebanyak RM1,500 iaitu gaji minimum. Minta pandangan
Yang Berhormat Menteri.

Datuk Seri Saravanan a/l Murugan: Kita akan mengkaji secara mendalam mengikut
kemampanan kewangan yang sedia ada, Tuan Yang di-Pertua. Yang Berhormat Jerai?

Timbalan Yang di-Pertua [Dato' Mohd Rashid Hasnon]: Yang Berhormat Jerai
tidak ada.

Datuk Seri Saravanan a/l Murugan: Yang Berhormat Bukit Bendera?

Timbalan Yang di-Pertua [Dato' Mohd Rashid Hasnon]: Yang Berhormat Bukit
Bendera ada.
