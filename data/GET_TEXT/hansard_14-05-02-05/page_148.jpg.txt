DR. 25.7.2022 143

7.00 mlm.

Tuan Steven Choong Shiau Yoon [Tebrau]: Terima kasih Tuan Yang di-Pertua
mengizinkan saya sertai perbahasan Rang Undang-undang Mahkamah Kehakiman. Rang
undang-undang ini bertujuan untuk meminda Akta Mahkamah Kehakiman 1964 melibatkan
pindaan dan penambahan seksyen dan subseksyen dan juga cadangan seksyen baharu.

Fasal 2 bertujuan untuk mengehadkan hak untuk merayu dari Mahkamah Rendah ke
Mahkamah Tinggi, dan fasal 8 dari Mahkamah Tinggi ke Mahkamah Rayuan dalam kes sivil
apabila Mahkamah Rendah menolak mana-mana permohonan untuk penghakiman terus
atau mana-mana permohonan untuk membatalkan writ atau membenarkan permohonan
mengetepikan penghakiman ingkar.

Saya difahamkan ini adalah pindaan kepada akta di mana tiada rayuan dari
Mahkamah Rendah ke Mahkamah Tinggi dan juga dari Mahkamah Tinggi ke Mahkamah
Rayuan untuk penghakiman terus dan perkara lain-lain di mana jumlah kes adalah di bawah
RM10 ribu melainkan isu undang-undang.

Secara ringkas sekiranya penghakiman terus dan perkara lain-lain ditolak, ini
bermakna kes diputuskan dalam perbicaraan penuh, tidak perlu membazirkan masa lagi
membuat rayuan di Mahkamah Tinggi atau Mahkamah Rayuan. Manakala jika penghakiman
terus dan perkara lain-lain dibenarkan, ini jelas menunjukkan kes ini merupakan isu yang
bermerit.

Saya difahamkan pindaan rang undang-undang ini adalah bertujuan untuk
memastikan kes-kes akan dijalankan dengan cepat dan seterusnya menyelesaikan serta
mengurangkan kes-kes tertunggak yang sedia ada. Saya mohon Yang Berhormat Menteri
memaklumkan kepada Dewan ini, sudah kah libat urus diadakan dengan semua pihak
berkepentingan sebelum rang undang-undang ini digubal? Ini kerana melibatkan banyak
pihak.

Saya pasti pihak peguam berkemungkinan besar tidak bersetuju dengan rang
undang-undang ini. Akan tetapi saya dari Tebrau akan menyokong sekiranya Yang
Berhormat Menteri boleh bagi penjelasan bahawa semua libat urus sudah dilakukan dan
semua pihak yang berkepentingan sudah bersetuju untuk menyokong rang undang-undang
ini.

Itu sahaja daripada saya. Saya mohon menyokong sekiranya dapat penjelasan yang

sewajarnya. Terima kasih.

[Dato’ Ramli bin Dato’ Mohd Nor [Cameron Highlands] mempengerusikan

Mesyuarat]

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Tebrau. Dipersilakan Yang Berhormat Hang Tuah Jaya.
