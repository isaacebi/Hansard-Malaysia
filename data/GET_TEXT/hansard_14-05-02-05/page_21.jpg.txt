DR. 25.7.2022 16

Tuan Sivarasa Rasiah [Sungai Buloh]: [Bangun]

Dato’ Abdullah Sani bin Abdul Hamid [Kapar]: [Bangun]

Puan Nor Azrina binti Surip [Merbok]: [Bangun]

Dato’ Sri Dr. Haji Ismail bin Hj. Abd Muttalib: Bagi rumah-rumah yang terbengkalai
ataupun rumah sakit ini, sebenarnya kita ada tiga di bawah Kementerian Perumahan dan
Kerajaan Tempatan. Yang Berhormat kena maklum bahawa sebahagian projek perumahan
ini dibiayai oleh kerajaan negeri, kementerian-kementerian lain, begitu juga swasta. Jadi saya
prihatin dengan apa yang disebutkan oleh Yang Berhormat itu. Oleh sebab itulah melalui war
room yang kita adakan ini, bukan sahaja kita telah mengenal pasti syarikat-syarikat yang
boleh membantu untuk menyelamatkan projek-projek yang terbengkalai ataupun sakit ini.

Jadi melalui cara ini, di samping inisiatif lain yang telah pun saya sebutkan tadi
moratorium dan sebagainya. Jadi saya kira insya-Allah, kita akan dapat meringankan beban
yang ditanggung oleh rakyat di negara kita. Terima kasih.

Tuan Sivarasa Rasiah [Sungai Buloh]: Tuan Yang di-Pertua.

Tuan Yang di-Pertua: Maaf Yang Berhormat Kapar, hari ini belum ada Yang
Berhormat wanita yang bertanyakan soalan tambahan kedua. Saya hendak jemput Yang
Berhormat Merbok.

Puan Nor Azrina binti Surip [Merbok]: Terima kasih Tuan Yang di-Pertua. Yang
Berhormat Timbalan Menteri, soalan saya, berdasarkan Statistik Projek-projek Perumahan
Swasta mengikut kategori yang dikeluarkan oleh Jabatan Perumahan Negara, ada 539 projek
sakit setakat 30 April berbanding 328 projek sakit pada 30 April 2019. Ini menyaksikan
peningkatan sehingga 64.33 peratus.

Kemudian, saya lihat juga dari Pusat Maklumat Hartanah Negara menunjukkan nilai
terkini keseluruhan hartanah sudah siap tetapi tidak terjual ialah RM42.9 bilion. Jadi, apakah
usaha drastik kerajaan agar khususnya terkait projek-projek sakit atau terbengkalai ini yang
melibatkan implikasi perundangan dan kewangan kepada pemaju khususnya kepada
pembeli? Terima kasih.

Dato’ Sri Dr. Haji Ismail bin Hj. Abd Muttalib: Terima kasih Tuan Yang di-Pertua
dan terima kasih Yang Berhormat yang bertanya. Sepertimana saya sebutkan, kita telah
menubuhkan war room dan kita telah mencari jalan bagaimana kita boleh membantu projek-
projek yang sakit ini ataupun dalam istilah orang ramai dikata terbengkalai. Mungkin bagi kita,
kita anggap projek sakit dan sebagainya. Jadi sebab itulah Jabatan Perumahan, Kementerian
Perumahan dan Kerajaan Tempatan telah mengenal pasti pemaju-pemaju yang mempunyai
keupayaan untuk mengambil alih ataupun kita berikan tanggungjawab untuk memulihkan
projek perumahan sakit ini.

Mereka melaksanakan pemulihan projek-projek perumahan swasta terbengkalai ini
terutamanya bagi kategori kos rendah dan kos sederhana melalui peruntukan yang
disediakan oleh kerajaan. Maknanya kerajaan terpaksa mungkin menampung sedikit lagi
peruntukan akibat daripada terbengkalai ini. Saya kira Tuan Yang di-Pertua, insya-Allah beri
ruang kepada kita untuk kita membantu dan kita mendapat kerjasama daripada syarikat-

syarikat penyelamat ini tadi dalam memulihkan rumah-rumah terbengkalai. Terima kasih.
