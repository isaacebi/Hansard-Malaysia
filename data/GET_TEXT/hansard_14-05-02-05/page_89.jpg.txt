DR. 25.7.2022 84

Keempat dan yang terakhir. Sebagai permulaan, saya tidak tahu berapa caruman
sebulan. Akan tetapi yang dikongsi oleh Yang Berhormat Ipoh Barat, dan juga Yang
Berhormat Jempol, maka nampaknya caruman sebulan RM10. Jadi, soalan saya adalah,
adakah ini wajar dan cukup untuk menanggung semua faedah yang dijangka akan dituntut
oleh pencarum sekiranya berlaku kejadian?

Saya berharap ini dapat diambil kira supaya ia munasabah. Caruman mencukupi
untuk menanggung...

Tuan Sivarasa Rasiah [Sungai Buloh]: Yang Berhormat Tebrau, boleh minta
penjelasan sedikit sebelum masa habis?

Tuan Steven Choong Shiau Yoon [Tebrau]: Okey, okey.

Tuan Sivarasa Rasiah [Sungai Buloh]: Terima kasih. Yang Berhormat Tebrau,
soalan saya atau penjelasan saya minta, berkaitan dengan keperluan dalam seksyen 15, akta
baharu ini supaya apabila suri rumah tangga itu daftar di bawah skim ini, dia terpaksa
sumbang ataupun suami kena sumbang 12 bulan secara advance. Ini yang bagi saya
merupakan satu masalah. Mungkin ramai tidak mampu bayar macam itu.

Jadi, saya ingin cadangkan, macam kritikan saya tadi kepada Akta Sistem Insurans
Pekerjaan- kita kata ini social protection, perlindungan sosial atau keselamatan sosial, tetapi
kerajaan- swasta, kan semua ini? Maksudnya tidak dibayar oleh kerajaan, dan dibayar oleh
pekerja sendiri. Sekarang sini dibayar oleh suami atau isteri.

Jadi, saya ingin cadangkan untuk 12 bulan yang mula itu, kerajaan patut bayar.
RM120 sahaja seorang. Apabila seseorang suri rumah itu sudah daftar, kerajaan bayar
RM120 sebagai sumbangan daripada public purse, dengan izin, sebab kerajaan kena ambil
tanggungjawab juga dalam Skim Perlindungan Sosial ini. Selepas itu, kita minta suri rumah
tangga itu atau suami, sesiapa yang bertanggungjawab atau pihak lain, membayar kadar
RM10 sebulan. Apakah pandangan Yang Berhormat Tebrau atas cadangan ini?

Tuan Steven Choong Shiau Yoon [Tebrau]: Pandangan Yang Berhormat Sungai
Buloh, saya terima. Saya pun berpendapat- apa-apa pun, kita tidak harus membebankan
rakyat kalau tujuan adalah untuk memberi perlindungan dan untuk meringankan kos sara
hidup mereka. Jadi, saya mohon untuk masukkan perbahasan Yang Berhormat Sungai Buloh
dalam perbahasan saya.

Akhirnya, saya mohon jawapan kepada soalan-soalan saya daripada Yang
Berhormat Menteri. Sekiranya boleh diambil kira semua pendapat Ahli-ahli Yang Berhormat
dalam perbahasan yang perlu dibuat pindaan, saya haraplah dapat dipertimbangkan.
Dengan ini, saya ingin menyokong rang undang-undang ini sekiranya Menteri boleh ambil
kira semua pandangan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tebrau. Seterusnya, saya jemput Yang Berhormat Permatang Pauh.

3.54 ptg.

Puan Nurul Izzah binti Anwar [Permatang Pauh]: Assalamualaikum

warahmatullahi wabarakatuh, salam hormat. Terima kasih Tuan Yang di-Pertua atas ruang

untuk turut berbahas Rang Undang-undang Keselamatan Sosial Suri Rumah 2022.
