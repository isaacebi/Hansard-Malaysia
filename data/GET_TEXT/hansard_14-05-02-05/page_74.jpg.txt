DR. 25.7.2022 69

tetapi, kita lihat modul yang dicadangkan di Jepun, kedua-dua pihak mendapat pencen untuk
memberi safety net dan juga pendapatan.
01500

Maka dalam masa 10 tahun, satu keputusan perlu dibuat secara menyeluruh dan kita
akan ambil pandangan dan cadangan Yang Berhormat daripada segi sumbangan daripada
kerajaan untuk menghadapi perkara ini. Terima kasih Tuan Yang di-Pertua.

Tuan Pengerusi [Dato' Mohd Rashid Hasnon]: Terima kasih.

[Fasal-fasal 1 hingga 4 diperintahkan jadi sebahagian daripada rang undang-
undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali yang
ketiga, disokong oleh Timbalan Menteri Sumber Manusia (Datuk Haji Awang bin Hashim) dan
diluluskan]

RANG UNDANG-UNDANG KESELAMATAN
SOSIAL SURI RUMAH 2022

Bacaan Kali Yang Kedua dan Ketiga

3.02 ptg.

Timbalan Menteri Sumber Manusia [Datuk Haji Awang bin Hashim]: Tuan Yang
di-Pertua, saya mohon mencadangkan iaitu rang undang-undang bernama Akta
Keselamatan Sosial Suri Rumah 2022 dibacakan kali yang kedua sekarang.

Tuan Yang di-Pertua, suri rumah merupakan sebahagian dari guna tenaga dalam
negara yang secara langsung atau tidak langsung membantu menjana ekonomi negara.

Seorang suri rumah melakukan kerja-kerja di rumah seperti menjaga anak, memasak
dan menguruskan rumah. Aktiviti-aktiviti ini, mendedahkan suri rumah kepada risiko bahaya
yang selama ini tidak dilindungi dengan sebarang jenis perlindungan keselamatan sosial
melainkan sekiranya suri rumah tersebut mempunyai insurans konvensional.

Namun, tidak semua suri rumah mampu berbuat demikian kerana kadar premium
insurans konvensional yang tinggi. Pada masa ini, berdasarkan laporan survei Tenaga Buruh
Malaysia 2021 yang dikeluarkan oleh Jabatan Perangkaan Malaysia menunjukkan seramai
4.95 juta atau 68.3 peratus populasi wanita di Malaysia masih di luar tenaga buruh dan tidak
mempunyai liputan perlindungan sosial.

Oleh itu, rang undang-undang ini dapat memastikan suri rumah turut dilindungi,
dengan izin, no one left behind. Rang Undang-undang Keselamatan Sosial Suri Rumah
menyediakan jaringan keselamatan sosial melalui Skim Keselamatan Sosial Suri Rumah atau
SKSSR yang akan ditadbir oleh PERKESO.

Rang undang-undang ini bertujuan untuk menjaga kebajikan suri rumah akibat apa-
apa kejadian semasa mengurus rumah tangga serta melindungi mereka daripada apa-apa

penyakit yang menjejaskan kerja sebagai seorang suri rumah. Rang undang-undang ini
