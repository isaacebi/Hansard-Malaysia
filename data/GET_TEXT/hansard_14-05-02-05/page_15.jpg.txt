DR. 25.7.2022 10

rukun tetangga. Ada KRT yang beroperasi di Pusat Aktiviti Perpaduan dan ada juga KRT
yang beroperasi di Kompleks Perpaduan.

Secara keseluruhannya Tuan Yang di-Pertua, 1,246 KRT telah pun memiliki premis-
premis. Maknanya, pejabat, tempat beroperasi dan sebagainya. KRT yang lain-lain, ia berada
di pusat-pusat yang telah pun saya nyatakan tadi. Ya, Yang Berhormat, di Pusat Rukun
Tetangga, Pusat Aktiviti Perpaduan dan sebagainya.

Saya juga ingin memaklumkan kepada Yang Berhormat, keutamaan kabin ini akan
kita berikan kepada KRT-KRT yang aktif yang telah ditubuhkan lebih daripada 10 tahun. Itu
pun tertakluk kepada peruntukan yang kita akan terima.

Keduanya, menjawab kepada soalan Yang Berhormat tentang tahap keberkesanan
KRT ini dalam mewujudkan integrasi antara kaum di satu-satu kawasan. Saya ingin
memaklumkan kepada Yang Berhormat, sebagaimana yang kita ketahui, KRT ini adalah
merupakan satu institusi sosial dalam komuniti.

Jadi, sebab itu kita kata komuniti Rukun Tetangga, dalam kawasan Rukun Tetangga
yang melaksanakan pelbagai aktiviti dengan menggalakkan penglibatan masyarakat tanpa
mengira kaum, latar belakang agama, umur, bahasa dan budaya. Aktiviti-aktiviti ini
dilaksanakan dengan melibatkan pemimpin-pemimpin tempatan.

Apa yang paling penting Yang Berhormat, peranan KRT ini dalam komuniti adalah
untuk kita laksanakan program bagi meningkatkan lagi kualiti hidup dengan mengukuhkan
perpaduan dalam kepelbagaian dalam masyarakat setempat. Kedua, untuk kita terus
memperkasakan masyarakat setempat dalam melindungi diri daripada apa-apa aktiviti yang
mungkin tidak sihat.

Ketiga adalah untuk kita menjadi perantara bila berlaku apa-apa perkara yang boleh
mencetuskan sedikit deficit social dalam masyarakat itu. Maka, KRT boleh menjadi pendamai
untuk menyelesaikan sedikit sebanyak perselisihan yang ada dalam masyarakat.

Saya berharap Yang Berhormat juga akan dapat memainkan peranan bersama
dengan KRT. Oleh kerana bagi negeri Johor, kita ada sebanyak 837 KRT, Segamat kita ada
64 KRT dan bagi kawasan Yang Berhormat, kita ada 17 KRT. Terima kasih banyak.

Tuan Yang di-Pertua: Okey, silakan Yang Berhormat.

Puan Hajah Natrah Ismail [Sekijang]: Terima kasih. Umum sedia maklum
kewujudan KRT lebih tertumpu kepada kawasan perumahan. Namun, tidak di kawasan
kampung-kampung dan juga kampung baharu. Soalan saya, bagaimanakah kementerian
dapat memastikan bahawa KRT dapat juga diwujudkan di kawasan lain supaya matlamat dan
peranan asal penubuhan KRT ini dapat diperluaskan di setiap pelosok kawasan
penempatan? Terima kasih.

Tuan Yang di-Pertua: Terima kasih.

Datuk Halimah binti Mohamed Sadique: Terima kasih Tuan Yang di-Pertua.
Terima kasih Yang Berhormat. Yang Berhormat, kawasan-kawasan rukun tetangga ini kita
wujudkan dalam kawasan penempatan dalam kawasan perbandaran, di kawasan taman-

taman. Jadi, kalau dulu 1,500 buah rumah boleh buat permohonan mewujudkan satu KRT.
