DR. 25.7.2022 122

Kementerian Sumber Manusia melalui PERKESO telah terus melaksanakan sesi
libat urus dan penerangan berkaitan kesedaran dan pendidikan keselamatan kepada suri
rumah melalui program-program berkaitan seperti promosi kesedaran dan roadshow.
Seterusnya, kerajaan secara kolektif telah bersetuju agar pelaksanaan rang undang-undang
ini hanya meliputi golongan perempuan sahaja buat permulaan pelaksanaan, sudah dua kali
dijawab benda ini. Walau bagaimanapun, Kementerian Sumber Manusia akan
mempertimbangkan sekali lagi dan memperhalusi golongan lelaki pada masa hadapan.

Seterusnya, Yang Berhormat Tebrau membangkitkan, ingin penerangan lanjut
berkaitan dengan perluasan perlindungan kepada lelaki yang berperanan sebagai suri rumah.
Kerajaan secara kolektif telah bersetuju agar pelaksanaan rang undang-undang ini hanya
meliputi golongan perempuan. Walau bagaimanapun, Kementerian Sumber Manusia akan
pertimbangkan dan memperhalusi liputan rang undang-undang ini pada golongan lelaki.

Puan Hannah Yeoh [Segambut]: Yang Berhormat Timbalan Menteri, saya minta
boleh jangan ulang tidak poin yang sama kerana ada ramai lagi. Terima kasih.

Datuk Haji Awang bin Hashim: Ya, ya. Terima kasih. Fasal saya baca satu-satu
tadi ini. Soalan berulang-ulang, sepatutnya soalan pun jangan ulanglah. [Ketawa] Bila soalan
ulang, jawapan ulang. Terima kasih.

Jadi, untuk seterusnya saya baca lagi tuntutan bagi faedah hanya boleh dibuat
sekiranya kejadian berlaku dalam negeri. Adakah perlindungan diberi sekiranya berlaku di
luar negara? Ini soalan yang baik.

Kalau berlaku di luar negara, buat masa ini rang undang-undang hanya memberi
liputan keselamatan sosial kepada suri rumah di dalam negara sahaja. Dalam negara sahaja
buat masa ini. Okey, baik.

Seterusnya, perlindungan sehingga 55 tahun, tadi sudah jawab. Kenapa tidak
sampai 60 tahun? Yang Berhormat Segambut sudah warning saya, jangan jawab dua kali,
saya pun ikut takut dekat Yang Berhormat Segambut. Saya tidak jawablah.

Jadi, adakah caruman RM10 sebulan cukup untuk menanggung semua faedah yang
ditawarkan? Jadi, RM10 minta macam-macam. Tidak ada sudah insurans yang RM10 dalam
dunia ini saya rasa. [Ketawa] Jadi, kajian aktuari telah membuat dan telah mengambil kira
semua faedah yang disediakan di bawah kedua-dua perlindungan di bawah perlindungan
bencana domestik dan juga keilatan dalam menentukan caruman RM10 sebulan atau RM120
sebulan.

Seterusnya, ini tadi dicelah oleh Yang Berhormat Sungai Buloh berkenaan dengan
kemampuan suami. Kerajaan akan menanggung bayaran caruman bagi 150,000 orang suri
rumah di bawah kategori i-Suri, manakala suri rumah yang lain dibayar caruman oleh suami
secara pilihan atau dibayar sendiri oleh suri rumah tersebut.

Seterusnya, berkenaan dengan Yang Berhormat Permatang Pauh, tidak ada. Yang
Berhormat Pasir Mas? Tidak ada, tidak payah jawab. Yang Berhormat Labuan? Tidak ada.
Yang Berhormat Kuala Krai, tidak ada. Yang Berhormat Jerai, tidak ada. Cepat habis ini.

Yang Berhormat Lembah Pantai, ada. Okey, baik.
