DR. 25.7.2022 48

bawah SIP ini ada Elaun Mencari Pekerjaan sebagai contoh yang mana telah diumumkan
dalam Belanjawan 2022.
01230

Apa yang saya hendak tanya Yang Berhormat Menteri, bagaimanakah untuk kita
memastikan faedah ataupun manfaat yang kita berikan kepada rakyat ataupun pekerja ini,
dapat ditampung dengan jumlah caruman yang kita kutip?

Maksudnya, dalam melangsungkan Elaun Mencari Pekerjaan (EMP), adakah
kerajaan terpaksa menampung ataupun menambah dan memberikan sumbangan untuk
memastikan program itu terlaksana? Saya menekankan isu kelangsungan ini sebab sebagai
contoh, kita telah mengganggu jaringan keselamatan sosial yang terbesar iaitu KWSP.

Apabila kita benarkan pengeluaran tempoh hari, pemahaman saya kalau Yang
Berhormat Menteri boleh bantu iaitu kalau sebelum ini, tahun 2021 sahaja, hampir 2.6 juta
orang rakyat Malaysia mempunyai simpanan bawah RM1,000 berbanding dengan tahun April
2020, RM1.4 juta. Peningkatan hampir 80 peratus. Ketika ini, berapa ramai sebenarnya yang
jatuh di bawah paras simpanan RM1,000 untuk KWSP?

Saya teliti soal kelangsungan jaringan keselamatan kita ini. Penjelasan daripada
pihak KWSP adalah untuk meningkatkan pelaburan. Akan tetapi, kita tahu juga pasaran
saham ketika ini berada pada tahap yang agak sukar ataupun ada risiko yang besar. Jadi,
bagaimanakah, sementara Yang Berhormat Menteri ini masih memegang tampuk
kepimpinan, bagaimanakah hendak memastikan kelangsungan seperti KWSP, SIP ini dapat
diteruskan?

Perkara yang kedua untuk pemerhatian Yang Berhormat Menteri. Apabila kita sebut
soal kelangsungan, perkara kedua yang menjadi kekhuatiran dalam mana-mana jaringan
keselamatan sosial kita adalah soal kelompangan. Kelompangan sistem itu menyebabkan
mungkin berlaku ketirisan yang sudah terbukti berlaku. Kedua, berlaku mungkin pihak yang
tercicir ataupun keciciran sementara pihak SPRM menjalankan siasatan.

Apa yang saya hendak minta pandangan Yang Berhormat Menteri untuk bantu
adalah kita tahu bahawa masalah penyelewengan itu berlaku dengan PenjanaKerjaya. Ini
yang telah diumumkan dalam media dan sebagainya. Akan tetapi, saya difahamkan oleh
cakap-cakap dalam industri bahawa ia ada terkait juga dengan Elaun Mencari Pekerjaan.
Sebagai contoh yang saya dapat maklumat, ada individu untuk mendapatkan manfaat Elaun
Mencari Pekerjaan, maka dia pergi interview. Saya difahamkan sampai dua atau tiga
interview. Sepatutnya dapat balik elaun.

Masalahnya, apabila disemak namanya sudah ada namanya dalam syarikat lain
yang mana berlakunya tuntutan palsu. Oleh sebab itu, ketirisan yang berlaku dalam
PenjanaKerjaya ini ada kesan kepada pekerja ataupun mereka yang menganggur di mana
patutnya dapat manfaat elaun tetapi tidak dapat. Jadi, kalau pihak Yang Berhormat Menteri
dapat bantu untuk terangkan untuk kita elak kelompangan sistem ini supaya bukan hanya
soal pertindihan tetapi ada lubang-lubang yang menyebabkan beberapa orang individu
mungkin dapat manfaat tetapi rakyat biasa yang sebenarnya menganggur mencari kerja

sepatutnya ada manfaat daripada pihak kerajaan tetapi tidak dapat.
