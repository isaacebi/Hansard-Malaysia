DR. 25.7.2022 79

Pertamanya, saya mengucapkan tahniah kementerian khususnya kepada PERKESO
yang telah berjaya menggubal rang undang-undang bagi melaksanakan hasrat kerajaan di
bawah Bajet 2022. Tahniah saya ucapkan kepada mereka yang telah bertungkus-lumus
mewujudkan Skim Keselamatan Sosial Suri Rumah (SKSSR). Secara umumnya saya
menyokong segala usaha, komitmen kerajaan untuk menyediakan jaringan keselamatan
sosial suri rumah berinsurans (SRB) bagi meningkatkan kesihatan, keselamatan, kebajikan
dan juga kesejahteraan Keluarga Malaysia.

Merujuk kepada fasal 3 yang mengandungi tafsiran, perkataan yang diungkap
tentunya dalam fakta ini iaitu suri rumah. Suri rumah yang dimaksudkan adalah perempuan
sama ada telah berkahwin ataupun belum berkahwin yang menguruskan rumah tangga atas
dasar sepenuh masa ataupun tidak dan termasuklah seorang isteri, janda ataupun balu yang
berkahwin didaftarkan di bawah mana-mana undang-undang yang bertulis.

Seorang ibu kepada seorang anak ataupun lebih, itulah termasuk ibu tunggal. Realiti
pada hari ini fenomena lelaki bergelar suami menjadi suri rumah sepenuh masa bukan lagi
perkara asing, mula diterima dalam kalangan masyarakat. Situasi tersebut semakin
meningkat melalui persetujuan bersama atas berbagai faktor tidak dapat dielakkan seperti
pendapatan isteri lebih tinggi berbanding suami dan suami kehilangan pekerjaan akibat
COVID-19.

Terdapat juga isteri berkerjaya yang turut memberi sumbangan elaun kepada suami
mereka sebanyak RM2,000 sebulan untuk menguruskan anak-anak dan rumah tangga
seperti yang telah dipohon baru-baru ini. Soalan saya, mengapakah kementerian tidak
meluaskan tafsiran suri rumah ini bagi membolehkan ia juga terpakai kepada kaum lelaki
yang menjadi suri rumah sepenuh masa? Pada hemat saya, kementerian juga perlu melihat
situasi tersebut supaya lelaki menjadi suri rumah sepenuh masa pada hari ini tidak
didiskriminasikan dan seterusnya layak mendapat perlindungan.

Saya difahamkan SKSSR yang bersifat sukarela berbanding skim keselamatan
sosial pekerja yang kini dibahaskan minggu ini. Walaupun bagaimanapun, caruman SKSSR
ini boleh dibuat mana-mana pihak ketiga. Soalan saya, apakah situasi kajian dibuat oleh
kementerian untuk melihat kepada kelebihan dan kekurangan sekiranya tidak diwajibkan
SKSSR ini?

Berapakah anggaran jumlah wang terlibat setiap bulan ataupun tahunan sekiranya
hendak memastikan setiap suri rumah di Malaysia dilindungi menerusi SKSSR ini? Apakah
perancangan kementerian sekiranya berlaku situasi di luar jangka iaitu bilangan pencarum
tidak mencapai seperti mana yang diharapkan?

Saya berpendapat hasrat negara untuk menyediakan perlindungan keselamatan
yang komprehensif kepada semua suri rumah akan sukar dicapai sekiranya SKSSR ini tidak
diwajibkan. Hal ini kerana melibatkan komitmen iaitu sejumlah wang yang diperlukan untuk
dicarumkan atas kesedaran masyarakat terhadap kepentingan untuk mempunyai
perlindungan.

Walau bagaimanapun, saya ingin berterima kasih kepada kementerian kerana

memberi pilihan supaya pencarum SKSSR ini boleh dibuat di mana-mana pihak ketiga.
