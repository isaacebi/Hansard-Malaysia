DR. 25.7.2022 106

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Sepang. Dipersilakan Yang Berhormat Hang Tuah Jaya.

5.03 ptg.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Terima kasih Tuan Yang di-Pertua. Assalamualaikum warahmatullahi wabarakatuh.
Hang Tuah Jaya mengucapkan terima kasih kepada Ahli Parlimen Ipoh Barat sebagai mantan
Menteri Sumber Manusia dan juga Yang Berhormat Menteri Sumber Manusia sekarang ini
yang meneruskan inisiatif yang baik yang membolehkan kita di Dewan ini membahaskan satu
Rang Undang-undang Keselamatan Sosial Suri Rumah 2022.

Untuk pengetahuan Yang Berhormat Timbalan Menteri yang berada di dalam Dewan
ini, ada satu laporan Bank Negara yang harus saya bawa ke dalam Dewan ini untuk perhatian
yang mengungkapkan, “A vision for social protection in Malaysia”, dengan izin. Ini di mana
Bank Negara dalam artikel ini telah pun memberikan peringatan bahawa program-program
jaringan keselamatan sosial ini adalah kurang efektif ataupun kurang berkesan. Sebabnya
ialah kerana diuruskan oleh agensi-agensi yang pelbagai di peringkat Persekutuan dan juga
negeri. Bermaksud, ada red tapes, ada perkara-perkara yang menjadi halangan kepada
keberkesanan program ini.

Justeru, saya ingin bertanya kepada kementerian, saya percaya di peringkat
kementerian sudah pasti mempunyai strategi bagaimana untuk menjayakan skim ini. Ini
kerana cabaran besar yang boleh saya lihat dalam program ini adalah sebab ia dilakukan
secara sukarela (volunteer). Justeru, perlu satu penjelasan dibuat di dalam Dewan ini kerana
kalau mengikut rang undang-undang ini, di sana terdapat satu peruntukan ataupun satu nota
yang menyatakan bahawa kita akan melibatkan kerajaan dalam perbelanjaan wang
tambahan.

Itu menjurus saya kepada persoalan kedua. Memandangkan ada unjuran ataupun
ada perbelanjaan wang tambahan yang amaunnya belum dapat ditentukan, saya ingin
bertanya kepada kementerian, apakah unjuran perbelanjaan yang akan ditanggung oleh
kerajaan daripada taxpayers money, dengan izin, untuk menjayakan skim ini?

Tadi disebut soal 150,000 orang yang berdaftar dengan eKasih. Saya setuju dengan
beberapa pandangan ahli wakil rakyat bahawa saya percaya ada kekangan dalam eKasih ini.
Justeru, saya minta Kementerian Sumber Manusia, khususnya Yang Berhormat Timbalan
Menteri dan pasukannya untuk cuba lihat bagaimana kita boleh memastikan agar mereka
yang benar-benar layak itu yang mungkin tidak berdaftar dengan eKasih tetapi juga masuk
dalam program social safety net dalam Rang Undang-undang Keselamatan Sosial Suri
Rumah 2022 ini.

Yang ketiganya ialah berkait tentang tafsiran di bawah seksyen 2 ataupun pemakaian
undang-undang ini ataupun rang undang-undang ini iaitu ramai yang telah memberikan
tafsiran tadi tentang suri rumah dan sebagainya. Ada yang mencadangkan supaya di-cover

sekali ataupun dimasukkan sekali lelaki.
