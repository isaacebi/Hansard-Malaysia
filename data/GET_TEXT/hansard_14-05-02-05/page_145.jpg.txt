DR. 25.7.2022 140

01850

Saya telah mendapat senarai pembahas. Asalnya ada 10, tetapi dua orang tidak ada
dalam Dewan. Akan dimulakan oleh Yang Berhormat Libaran, diikuti oleh Yang Berhormat-
Yang Berhormat berikut. Yang Berhormat Sepang, Yang Berhormat Tebrau, Yang Berhormat
Hang Tuah Jaya, Yang Berhormat Jelutong, Yang Berhormat Selayang, Yang Berhormat
Pasir Gudang dan akhir sekali Yang Berhormat Padang Serai.

Dipersilakan Yang Berhormat Libaran, lima minit.

Tuan Karupaiya a/l Mutusami [Padang Serai]: Padang Serai tarik balik tarik balik
Tuan Yang di-Pertua.

Tuan Yang di-Pertua: Yang Berhormat Padang Serai tarik balik.

6.50 ptg.

Datuk Zakaria bin Mohd. Edris @ Tubau [Libaran]: Terima kasih Tuan Yang di-
Pertua kerana memberi peluang kepada saya untuk mengambil bahagian dalam perbahasan
rang undang-undang ini. Tuan Yang di-Pertua, Libaran menyokong Rang Undang-undang
Mahkamah Kehakiman- pindaan ini dan merasakan pindaan ini adalah pindaan untuk
memantapkan lagi sistem penyampaian kehakiman secara amnya.

Saya hanya ingin menyentuh mengenai isu pertama ialah penyediaan dokumen dan
rekod rayuan secara paperless bagi kes rayuan jenayah. Saya difahamkan juga untuk
dokumen dan rekod rayuan bagi kes sivil dijalankan secara paperless dan tiada apa-apa
masalah yang timbul. Maka bagi maksud rayuan jenayah, pindaan dibuat secara fasal 3,4,5,6
dan 7, Rang Undang-undang Mahkamah Kehakiman (Pindaan) 2022.

Dalam perkara ini Tuan Yang di-Pertua, saya ingin bertanya kepada Yang Berhormat
Menteri, mengapa pindaan berkaitan dengan rayuan ini tidak dibuat serentak dengan
pemakaian paperless dalam kes sivil. Namun, saya mengucapkan tahniah, akhirnya pindaan
yang sama ada dibuat kepada undang-undang. Mungkin pihak mahkamah memerlukan masa
kerana banyak technicality bagi kes jenayah berbanding kes sivil.

Selain daripada itu, bolehkah saya bertanya kepada Yang Berhormat Menteri,
berapakah anggaran penjimatan oleh mahkamah memandangkan tiada lagi kos pencetakan
dan pembelian kertas serta dakwat pencetak? Saya berpandangan selaras dengan inspirasi
kerajaan untuk langkah-langkah penjimatan ini yang diumumkan baru-baru ini.

Terakhir Tuan Yang di-Pertua, saya juga ingin bertanya Yang Berhormat Menteri,
apakah impak perbicaraan dan rayuan jenayah yang paperless ini dapat provision untuk
undang-undang? Saya dapati ada pengamal undang-undang yang masih memerlukan
printed copy, tetapi kita ini perlu maju ke hadapan dan seiring dengan kemajuan teknologi
yang ada. Saya juga difahamkan bahawa mahkamah telah menyediakan platform yang
bagus dan baik untuk prosiding dijalankan secara paperless ini.

Tuan Yang di-Pertua, Libaran menyokong rang undang-undang ini.

Tuan Yang di-Pertua: Terima kasih Yang Berhormat Libaran. Yang Berhormat

Sepang, silakan.
