DR. 25.7.2022 57

Timbalan Yang di-Pertua [Dato’ Mohd Rashid Hasnon]: Ahli-ahli Yang Berhormat,
kita sambung perbahasan dengan saya menjemput Yang Berhormat Menteri Sumber
Manusia untuk menjawabnya dalam masa 15 minit.

Tuan Mohamed Hanipa bin Maidin [Sepang]: Tuan Yang di-Pertua, saya belum
lagi berbahas. Ada lagi beberapa orang belum bahas.

Timbalan Yang di-Pertua [Dato’ Mohd Rashid Hasnon]: Tak, tak sempat dah.
Saya dah tutup perbahasan pukul 1 tengah hari tadi.

Tuan Mohamed Hanipa bin Maidin [Sepang]: Tak adillah Tuan Yang di-Pertua.
Saya dah bagi nama tadi.

Timbalan Yang di-Pertua [Dato’ Mohd Rashid Hasnon]: Sila Yang Berhormat

Menteri.

2.35 ptg.

Menteri Sumber Manusia [Datuk Seri Saravanan a/l Murugan]: Terima kasih Tuan
Yang di-Pertua. Bagi pihak Kementerian Sumber Manusia, terlebih dahulu saya
mengucapkan ribuan terima kasih kepada Ahli-ahli Yang Berhormat yang telah mengambil
bahagian dalam perbahasan Rang Undang-undang Sistem Insurans Pekerjaan (Pindaan)
2022. Kementerian menghargai semua pandangan, saranan dan cadangan mahupun
teguran Ahli-ahli Yang Berhormat. Jawapan saya adalah berkaitan dengan Rang Undang-
undang Sistem Insurans Pekerjaan (Pindaan) 2022 hari ini.

Seramai 11 orang Ahli-ahli Yang Berhormat iaitu Yang Berhormat Pasir Mas, Yang
Berhormat Ipoh Barat, Yang Berhormat Tebrau, Yang Berhormat Pokok Sena, Yang
Berhormat Pontian, Yang Berhormat Johor Bahru, Yang Berhormat Jerai, Yang Berhormat
Bukit Bendera, Yang Berhormat Kemaman, Yang Berhormat Lembah Pantai dan Yang
Berhormat Hang Tuah Jaya telah membangkitkan isu-isu berkaitan Rang Undang-undang
Sistem Insurans Pekerjaan (Pindaan) 2022.

Tuan Yang di-Pertua, isu yang dibangkitkan oleh Yang Berhormat Pasir Mas. Setakat
15 Julai 2022, jumlah penempatan pekerjaan semula adalah sebanyak 111,131 orang,
manakala bagi tahun 2021 adalah sebanyak 320,864 orang. Antara sektor yang paling tinggi
bagi setakat 15 Julai 2022 adalah sektor pembuatan, sektor runcit dan perdagangan serta
sektor perkhidmatan kesihatan awam. Selain daripada itu, Elaun Mencari Pekerjaan
PERKESO menawarkan faedah latihan upskilling dan reskilling bagi tujuan peningkatan dan
pertukaran kemahiran dengan fi latihan berjumlah RM4,000 dan elaun latihan sebanyak
RM10 hingga RM20 sehari.

Pemantauan data kemahiran yang diminta oleh majikan, syarat kemahiran yang
ditawarkan oleh pencari kerja sentiasa dipantau oleh PERKESO melalui MYFutureJobs. Kes-
kes penempatan pekerjaan dipantau secara langsung melalui modul pengurusan kes oleh
lebih daripada 800 orang pengurus kes PERKESO. Daripada segi pengurusan dasar,
Kementerian Sumber Manusia bekerjasama dengan Kementerian Pendidikan Tinggi dalam
kesepadanan dan penyelarasan standard pekerjaan melalui penyelarasan MASCO dan

standard pendidikan Malaysian Qualifications Agency (MQA).
