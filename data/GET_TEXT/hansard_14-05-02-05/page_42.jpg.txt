DR. 25.7.2022 37

Menteri Perpaduan Negara [Datuk Halimah binti Mohamed Sadique]: Tuan
Yang di-Pertua, saya mohon menyokong. Terima kasih.

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, masalah di hadapan Majlis ialah rang undang-undang bernama suatu akta untuk
meminda Akta Sistem Insurans Pekerjaan 2017 dibacakan kali yang kedua sekarang dan
terbuka untuk dibahas.

Saya akan memanggil, menyenaraikan pembahas-pembahas di peringkat awal ini.
Yang Berhormat Pasir Mas, lima minit. Yang Berhormat Ipoh Barat, 10 minit. Yang Berhormat
Tebrau, Yang Berhormat Pokok Sena, Yang Berhormat Pontian, Yang Berhormat Johor
Bahru, Yang Berhormat Jerai, Yang Berhormat Bukit Bendera, Yang Berhormat Kemaman
dan Yang Berhormat Lembah Pantai.

Dengan itu, saya menjemput Yang Berhormat Pasir Mas.

11.55 pg.

Tuan Ahmad Fadhli bin Shaari [Pasir Mas]: Bismillahi Rahmani Rahim.
Assalamualaikum warahmatullahi wabarakatuh, salam sejahtera.

Tuan Yang di-Pertua, saya dimaklumkan bahawa Sistem Insurans Pekerjaan ini
bermula sejak Januari 2018. la dirancang untuk membuat satu jejaring keselamatan sosial
untuk membantu golongan pekerja yang hilang punca pendapatan. Kita tahu bahawa pindaan
kali ini akan menyaksikan kadar caruman ditambah seiring dengan keperluan semasa untuk
membantu seorang individu jika mereka kehilangan pekerjaan mereka.

Saya menyokong usaha ini bagi memastikan akta ini kekal relevan. Tahniah kepada
Yang Berhormat Menteri dan pasukannya. Saya mendapat tahu bahawa seorang individu
akan mula mendapat faedah daripada akta ini, paling awal selepas tujuh hari daripada
kehilangan pekerjaan dengan syarat segala dokumentasi telah lengkap. Kita difahamkan
bahawa telah tersedia elaun bekerja semula awal untuk menggalakkan mereka segera
kembali bekerja. Cuma, beberapa soalan yang ingin saya timbulkan.

Pertama, selain elaun bekerja semula awal, bagaimana kementerian dan PERKESO
memastikan seseorang penerima faedah daripada akta ini meneruskan usaha untuk mencari
pekerjaan bagi memastikan tempoh pengangguran itu tidak berlangsung dalam tempoh yang
lama? Ini kerana kita tidak mahu mereka hanya sekadar bergantung kepada elaun ini, tetapi
mereka tidak memulakan usaha untuk mencari pekerjaan ataupun dibantu oleh kerajaan.

Elaun akan dibayar dalam masa pencarian kerja antara tiga sampai ke-enam bulan.
Dalam suasana ekonomi global yang masih lagi lembap pada ketika ini, apakah kementerian
akan mempertimbangkan agar elaun pencarian pekerjaan ini dilanjutkan sehingga
kesembilan bulan?

Tuan Yang di-Pertua, saya ingin menyebut salah satu usaha yang dilakukan oleh
PERKESO mengikut akta ini adalah menyediakan Program Penempatan Pekerjaan Semula
kepada individu yang memohon faedah ini. Cuma saya ingin tahu beberapa persoalan.

Sehingga kini, berapa ramai rakyat yang berjaya dibantu dengan Program

Penempatan Pekerjaan Semula? Sektor apakah yang paling tinggi untuk diisi oleh Program
