DR. 25.7.2022 138

melalui case management system (CMS). Oleh itu, tiada keperluan untuk mengekalkan
amalan sedia ada. Justeru, pindaan yang dicadangkan adalah untuk menggantikan keperluan
untuk menghantar lima salinan petisyen rayuan dengan hanya memuat naik dan menghantar
dokumen berkenaan secara dalam talian sahaja.

Kesan langsung kepada pembaharuan ini memberikan alternatif kepada pihak-pihak
berkaitan serahan rekod dan dokumen berkaitan rayuan jenayah secara dalam talian. Ini
bermakna, pihak perayu mempunyai alternatif untuk membuat serahan Notis Rayuan dan
dokumen lain berkaitan prosiding rayuan secara dalam talian. Dengan pembaharuan yang
dicadangkan, bukan sahaja dapat meningkatkan tahap kecekapan operasi pentadbiran
kehakiman secara keseluruhan tetapi pada masa yang sama akan mengurangkan kadar
penggunaan kertas yang drastik. Ini akan mengurangkan kos pembelian kertas. Pada masa
yang sama, merupakan solidariti badan kehakiman terhadap Dasar Alam Sekitar Negara
untuk memastikan kelestarian alam sekitar demi mewujudkan alam sekitar yang bersih,
selamat, sihat dan produktif bagi generasi masa kini dan juga masa depan.

Tuan Yang di-Pertua dan Ahli-ahli Yang Berhormat, Akta 91 ialah satu akta yang
berhubung dengan mahkamah kehakiman atasan dan mula berkuat kuasa di seluruh
Malaysia pada 16 Mac 1964. Antara perkara yang diperuntukkan dalam Akta 91 adalah
berkenaan bidang kuasa Mahkamah Persekutuan, Mahkamah Rayuan dan Mahkamah
Tinggi, termasuk bidang kuasa rayuan jenayah.

Pindaan yang dicadangkan adalah untuk dibuat kepada peruntukan Akta 91
berkenaan dengan mengehadkan rayuan untuk kes-kes interlocutory civil dan penyediaan
dokumen dan rekod rayuan bebas kertas dalam prosiding perbicaraan rayuan jenayah
melibatkan enam peruntukan sedia ada dan pengenalan satu peruntukan baharu.

Seterusnya, saya akan menjelaskan cadangan pindaan tersebut yang dimasukkan
ke dalam fasal-fasal rang undang-undang.

Pertamanya, “tajuk ringkas” dan “permulaan kuat kuasa.” Fasal 1 adalah berkenaan
tajuk ringkas dan peruntukan mengenai permulaan kuat kuasa rang undang-undang ini.

Keduanya, berkenaan pindaan seksyen 28. Fasal 2 rang undang-undang bertujuan
untuk meminda seksyen 28, Akta 91 untuk mengehadkan hak untuk merayu dari mahkamah
rendah ke Mahkamah Tinggi dalam kes sivil, dalam hal keadaan jika mahkamah rendah itu
menolak mana-mana permohonan untuk penghakiman terus atau mana-mana permohonan
untuk membatalkan mana-mana writ ataupun pliding atau membenarkan mana-mana
permohonan peruntukan mengetepikan penghakiman ingkar.

Ketiga, pindaan seksyen 51. Fasal 3 bertujuan untuk meminda subseksyen 51(2),
Akta 91 bagi mengehendaki apa-apa notis atau dokumen yang berhubung dengan satu
rayuan mengandungi alamat surat-menyurat atau alamat elektronik perayu atau peguam
perayu.

Pindaan seksyen 52. Fasal 4 bertujuan untuk meminda subseksyen 52(2) Akta 91
bagi mengehendaki Pendaftar untuk menyebabkan supaya disampaikan satu- notis bahawa
salinan rekod prosiding telah tersedia kepada perayu atau peguam perayu di alamat surat-

menyurat atau alamat elektronik perayu atau peguam perayu.
