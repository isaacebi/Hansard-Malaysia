DR. 25.7.2022 32

Timbalan Yang di-Pertua [Dato’ Mohd Rashid Hasnon]: Sila Yang Berhormat
Bukit Mertajam.

Tuan Sim Chee Keong [Bukit Mertajam]: Terima kasih Tuan Yang di-Pertua. Saya
dengan ini merujuk kepada Peraturan Mesyuarat 18(1). Siapa-siapa Ahli selain Yang
Berhormat Menteri, bolehlah berdiri di tempatnya dan meminta kebenaran untuk
merundingkan perkara tertentu berkenaan kepentingan orang ramai yang berkehendak
disegerakan dengan membaca teks usul yang telah diluluskan oleh Tuan Yang di-Pertua.

Pada 20 Julai 2022 minggu lalu pada hari Rabu, setelah saya membaca tentang
Laporan Pemerdagangan Orang Jabatan Amerika Syarikat 2022, saya telah menulis surat
untuk membangkitkan notis Peraturan Mesyuarat 18(1) dan 18(2) pada Tuan Yang di-Pertua.
Antaranya untuk membahaskan isu tentang kedudukan Malaysia di Tier 3, Laporan
Pemerdagangan Orang Jabatan Amerika Syarikat 2022 itu memandangkan perkara ini amat
penting sebab melibatkan bukan sahaja nama negara, melibatkan ekonomi kita dan
melibatkan jenayah yang serius terhadap rakyat Malaysia dan juga warga asing secara
umumnya.

Untuk makluman Tuan Yang di-Pertua, ini merupakan tahun kedua secara berturut-
turut Malaysia telah dijatuhkan ke Tier 3 dalam laporan tersebut. Tier 3 merupakan status
yang paling teruk sekali dalam laporan itu. Sebenarnya Malaysia telah pun berada dalam Tier
3 selama tiga tahun sebagai negara yang tidak memenuhi piawaian minima Undang-undang
Pelindungan Mangsa Pemerdagangan Orang sebelum kita dijatuhkan ke Tier 3 pada tahun
2021 iaitu tahun lepas.

Kemudian tahun ini masih lagi kekal dalam Tier 3. Tanpa sebarang tindakan serius
daripada kerajaan, negara kita akan terus menjadi sebuah negara di mana industri gelap ini
akan berleluasa. Mengikut laporan tersebut, antara kegagalan kerajaan ialah kerajaan gagal
menurunkan ataupun kerajaan telah menurunkan jumlah siasatan kes. Kes sebenarnya
bertambah teruk tetapi siasatan kes menurun. Kerajaan gagal untuk mendakwa dan
menjatuhkan hukuman ke atas pegawai kerajaan terlibat, ada pegawai kerajaan yang terlibat.

Gagal untuk mengambil tindakan terhadap maklumat yang boleh diyakini daripada
pelbagai sumber, bukan sahaja satu sumber, boleh diyakini daripada pelbagai sumber,
terutamanya tentang pemerdagangan orang, buruh dalam industri seperti pembuatan, getah
dan sektor kelapa sawit. Kegagalan melindungi mangsa pemerdagangan orang
menyebabkan ada antara mangsa-mangsa ini sebaliknya didakwa pula.

Mereka sudah menjadi mangsa pemerdagangan orang tetapi sebaliknya mereka
didakwa. Kegagalan memberikan perlindungan juga menyebabkan ramai mangsa yang
memilih untuk tidak terlibat dalam prosiding jenayah. Jadi, laporan ini yang paling serius
menyebut tentang seorang bekas Timbalan Perdana Menteri negara kita, kerajaan kita yang
juga merupakan Menteri Dalam Negeri ketika itu, yang kini telah didakwa atas 40 tuduhan
rasuah, termasuk menerima imbuhan berikutan kontrak pengeluaran visa pekerja migran.

Bagaimana kita hendak selesaikan masalah ini sekiranya pegawai kerajaan,

termasuk di peringkat yang paling tinggi- Yang Berhormat Pekan ada di sini, mungkin
