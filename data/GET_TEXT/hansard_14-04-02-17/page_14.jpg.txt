4 DR.22.11.2021

setempat dan sebagainya. /nsya-Allah bagi pihak kementerian, kita mengalu-alukan
pandangan yang telah dikemukakan tadi. Terima kasih.

Tuan Wong Chen [Subang]: Tuan Yang di-Pertua, soalan yang penting Tuan
Yang di-Pertua, boleh tidak?

Timbalan Yang di-Pertua [Dato’ Mohd Rashid Hasnon]: Saya cuma boleh
benarkan tiga soalan sahaja tambahan, minta maaf.

Tuan Wong Chen [Subang]: Akan tetapi tentang COP26, yang sangat penting
sekali, kalau boleh.

Timbalan Yang di-Pertua [Dato’ Mohd Rashid Hasnon]: Ya.

Tuan Wong Chen [Subang]: Bukannya soalan yang susah. Saya cuma hendak
tahu sama ada Yang Berhormat Menteri sudi atau tidak untuk bagi taklimat penuh kepada
Parlimen minggu depan? Boleh tidak, tentang COP26?

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri.

Dato’ Sri Tuan Ibrahim bin Tuan Man: Ini lain daripada banjir. Bagi taklimat saya
rasa kita boleh, kita bersedia untuk beri tentang apa yang kita capai dalam Persidangan
COP26. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Subang. Sekarang saya menjemput Datuk Seri Haji Salahuddin bin Ayub,
Pulai.

2. Datuk Seri Haji Salahuddin bin Ayub [Pulai] minta Menteri Luar Negeri
menyatakan apakah persiapan kerajaan menghadapi kemungkinan dasar luar AS post
pengunduran tenteranya secara besar-besaran dari Afghanistan khususnya kesan
geopolitik di rantau Asia Tenggara.

Timbalan Menteri Luar Negeri [Dato’ Haji Kamarudin  Jaffar]:
Assalamualaikum warahmatullahi dan salam sejahtera. Tuan Yang di-Pertua, saya
ucapkan banyak-banyak terima kasih kepada sahabat saya Yang Berhormat Pulai di atas
soalannya berkaitan dengan Amerika Syarikat dan pergolakan di Afghanistan.

Sebagaimana Dewan yang mulia ini sedia maklum, Amerika Syarikat telah pun
membawa keluar kesemua tenteranya dari Afghanistan pada 30 Ogos 2021. la adalah
susulan daripada proses rundingan yang telah bermula beberapa tahun yang lepas
sebelum perjanjian damai dimeterai pada Februari 2020. Pada masa yang sama, kerajaan
berpandangan bahawa pengunduran tentera Amerika Syarikat dari Afghanistan bukanlah
faktor utama perubahan dasar luar negara tersebut di rantau Asia Tenggara.

Dasar luar Amerika Syarikat banyak dipengaruhi oleh pentadbiran semasa negara
tersebut yang ketika ini dipimpin oleh Presiden Joe Biden. Perhatian dan penekanan dasar
luar Amerika Syarikat kepada rantau Asia Tenggara sememangnya memberi cabaran
serta peluang kepada negara-negara rantau ini termasuk kita di Malaysia. Kerajaan
percaya penglibatan yang lebih aktif oleh Amerika Syarikat di rantau ini adalah penting
daripada segi diplomasi, politik mahupun ekonomi.

Pada masa yang sama ia juga berpotensi membawa cabaran geopolitik di rantau
ini, dalam berhadapan dengan situasi ini, kerajaan akan terus mengambil pendekatan
yang pragmatist dan mengekalkan hubungan serta kerjasama yang baik dengan semua
negara termasuk Amerika Syarikat. Pendekatan ini adalah bagi memastikan negara
mendapat manfaat yang penuh melalui setiap kerjasama yang terjalin.

Kerajaan juga akan meneruskan dasar berkecuali dan tidak memihak kepada
mana-mana negara kuasa besar dalam persaingan antara mereka. Malaysia akan
sentiasa memberi penekanan kepada peri pentingnya dasar dan pendekatan oleh semua
pihak yang boleh menyumbang kepada keamanan, kestabilan dan kemakmuran di rantau
Asia Tenggara berdasarkan kerangka-kerangka sedia ada.
