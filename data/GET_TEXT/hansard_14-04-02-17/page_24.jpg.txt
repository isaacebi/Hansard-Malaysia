14 DR.22.11.2021

Jadi, selain itu PETRONAS telah menyumbang banyak kepada kemajuan negara,
menyumbangkan sebanyak RM1.2 trilion sehingga tahun 2020 pada Kerajaan
Persekutuan, kepada kerajaan negeri dalam pelbagai bentuk bayaran.

Tuan Yang di-Pertua, PETRONAS komited untuk mengekalkan ekosistem
perniagaan dan pelaburan yang stabil dan kondusif bagi pertumbuhan dan kelestarian
industri minyak dan gas negara. Ini sekali gus membolehkan penglibatan aktif rakyat
tempatan termasuk kerajaan-kerajaan negeri dalam peluang pelaburan industri minyak
dan gas berdasarkan terma komersial dan kebolehlaksanaan teknikal. Terima kasih Tuan
Yang di-Pertua.

01050

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan pertama, sila Yang Berhormat Tuaran.

Datuk Seri Panglima Wilfred Madius Tangau [Tuaran]: Terima kasih Yang
Berhormat atas jawapan tadi. Memang betul, PETRONAS ini adalah salah satu syarikat
Fortune 500 dan memang ada laporan di sana sini dari segi di public domain dan
sebagainya. Akan tetapi, Yang Berhormat tidak menjawab soalan asal saya. Soalan saya
ialah kenapa PETRONAS tidak melapor kepada Parlimen? Itu persoalannya. Tidak ada
yang perlu dirahsiakan. Kenapa tidak melaporkan di Parlimen?

Sebab PETRONAS memberi sumbangan begitu besar pada negara daripada segi
hasil dan bukan sahaja juga tapi di negeri-negeri pengeluar minyak. Akan tetapi
persoalannya, kenapa tidak melaporkan kepada Parlimen? Itu persoalannya. Jika
sekiranya tidak melapor kepada Parlimen, dimanakah, bagaimanakah lagi rakyat akan
tahu? Bagaimana rakyat memberi sumbangan daripada segi memberi pandangan yang
seharusnya peranan yang dimainkan oleh PETRONAS ini dari segi pembangunan negara.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tuaran. Sila Yang Berhormat Menteri.

Dato’ Sri Mustapa bin Mohamed: Tuan Yang di-Pertua. Terima kasih sahabat
saya dari Yang Berhormat Tuaran. Soalan Yang Berhormat ada dua bahagian. Yang
pertama, rahsia ya. Yang Berhormat menyatakan bahawa operasi dan akaun
PETRONAS, prestasi kewangan adalah rahsia.

Yang kedua, Yang Berhormat bertanya kenapa tidak melaporkan kepada
Parlimen. Rahsia atau tidak rahsia, saya jawablah ya— bermakna tidak terbuka. la dapat
diakses oleh orang awam melalui website PETRONAS setiap suku tahun, seperti yang
saya sebutkan tadi, saya tidak mahu ulang — open and transparent. Kenapa tidak di
Parlimen? Kerana ia tidak diperlukan oleh undang-undang. Tidak ada akta yang memaksa
PETRONAS untuk membentangkan di Parlimen.

Dalam pada itu, ada soalan Yang Berhormat banyak tanya soalan dalam
Parlimen. Baru-baru ini ada di kamar kecil, saya disoal oleh Yang Berhormat Permatang
Pauh berkaitan dengan harta ataupun aset PETRONAS di Azerbaijan. Jadi, tidak
dibentang di Parlimen bukan bermakna kita tidak tahu operasi PETRONAS. Tidak bentang
di Parlimen bermakna ada hendak kita rahsia apa-apa. Walaupun ialah bukan syarikat
yang disenaraikan di Bursa, PETRONAS telah mengambil tindakan secara sukarela untuk
menghebahkan prestasinya. Prestasinya amat membanggakan, amat membanggakan.
Kecuali baru-baru ini apabila harga minyak merudum tapi dalam tempoh suku pertama
tahun ini, prestasi PETRONAS mula mencatatkan keuntungan lebih RM18 bilion ya.

Oleh kerana harga minyak pada hari ini sekitar 80 Dolar Amerika setiap satu tong—
Brent. Ini telah memberi kesan yang baik kepada prestasi ataupun bottom line kepada
PETRONAS. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri...

Datuk Ignatius Darell Leiking [Penampang]: Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: ...soalan tambahan
yang kedua. Saya menjemput Yang Berhormat Tumpat.
