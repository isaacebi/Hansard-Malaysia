DR.22.11.2021 13

Apabila berlaku perkara-perkara seperti ini, adakah ada peruntukan yang khas disediakan
untuk mereka yang terkesan? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Hang Tuah Jaya.

Dato’ Sri Tuan Ibrahim bin Tuan Man: Baik, terima kasih. Selain daripada
peruntukan yang diperuntukkan di bawah Kementerian Alam Sekitar dan Air di bawah
JPS, pihak kerajaan juga menyediakan peruntukan di bawah NADMA sekiranya berlaku
sesuatu musibah, kemalangan yang segera dan mereka boleh mohon bantuan melalui
agensi NADMA. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Pertanyaan jawab lisan seterusnya saya ingin menjemput Yang
Berhormat Tuaran.

6. Datuk Seri Panglima Madius Tangau [Tuaran] minta Perdana Menteri
menyatakan kenapakah laporan prestasi kewangan PETRONAS melalui laporan tahunan
dirahsiakan dan tidak melaporkan kepada Parlimen sejak dari mula beroperasi sehingga
sekarang.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Assalamualaikum warahmatullahi wabarakatuh, salam sejahtera. Terima
kasih Tuan Yang di-Pertua, terima kasih Yang Berhormat Tuaran.

Tuan Yang di-Pertua, untuk makluman Yang Berhormat, PETRONAS tidak
merahsiakan prestasi kewangannya. PETRONAS membudayakan akauntabiliti sebagai
amalan syarikat dengan pelaporan kerap mengenai perkembangan dan pencapaian
syarikat, khususnya prestasi kewangan setiap suku tahun dan tahunan di laman web yang
boleh di akses oleh orang awam walaupun PETRONAS bukan disenaraikan di Bursa
Saham. Di samping itu, PETRONAS mengumumkan prestasi kewangan melalui
kenyataan media dan juga taklimat kepada media pada setiap suku tahun, jadi ia bukan
rahsia bagi menjawab soalan Yang Berhormat.

Sebagai entiti komersial ditubuhkan di bawah Akta Syarikat 1965, PETRONAS
sentiasa mengamalkan aspek takbir urus korporat yang baik (good corporate governance)
di bawah teraju presiden dan ketua eksekutif yang berkaliber, dibimbing oleh barisan
Lembaga Pengarah PETRONAS, diketuai oleh Tan Sri Dato' Seri Mohd Bakke Salleh
yang dilantik pada bulan Ogos yang lalu.

Untuk makluman Ahli Yang Berhormat, PETRONAS merupakan salah sebuah
syarikat Malaysia yang tergolong dalam Fortune 500. Fortune 500 ini syarikat-syarikat
gergasi yang terbesar dalam dunia, kita berbangga dengan PETRONAS tas
pencapaiannya. Nombor 277 dalam dunia pada tahun 2021. Jadi kalau syarikat
terkemuka dalam dunia, macam mana hendak merahsiakan prestasi kewangannya ya.

Tuan Yang di-Pertua, seperti kita sedia maklum, PETRONAS merupakan syarikat
minyak dan gas milik penuh Kerajaan Malaysia melalui Menteri Kewangan
(Diperbadankan) dan bertanggungjawab dalam pembangunan sektor serta lapangan
minyak dan gas domestik seperti diperuntukkan di bawah Akta Kemajuan Petroleum
(PDA) 1974.

Tuan Yang di-Pertua, keberkesanan dan keupayaan PETRONAS dalam
membangunkan sektor minyak dan gas selama ini, bukan sahaja dalam negara tetapi
PETRONAS beroperasi di 20 buah negara di sektor huluan ataupun upstream. Hampir
90 buah negara dalam sektor hiliran. Itu betapa hebatnya PETRONAS. Jadi kalau rahsia
prestasi kewangan sudah pasti tidak berjaya.

PETRONAS telah banyak menyumbang kepada pembangunan negara. Kalau
kita tengok di Kerteh, Terengganu, di Bintulu, Miri dan Pengerang sekarang ini dan di
Sabah, Kimanis dan juga di Sipitang, ini antara tempat di mana PETRONAS punya
operasinya, di Sabah pun ada juga.
