56 DR.22.11.2021

3.21 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Bismillahi Rahmani Rahim. Terima kasih Yang Berhormat Tuan Pengerusi.
Saya merujuk Butiran 030300 — Jabatan Kehakiman Syariah Malaysia (JKSM), bersama
Butiran 030400 — Mahkamah Syariah Wilayah Persekutuan (MSWP).

Persoalan saya, di manakah kedudukan Mahkamah Syariah sama ada di
peringkat Persekutuan atau negeri? Sehingga kini, hanya negeri Perak sahaja yang telah
menambah hierarki mahkamah daripada tiga tingkat kepada empat tingkat. Itu pun
penjawatnya untuk hakim tertinggi masih belum sama dengan kedudukan hakim tertinggi
di mahkamah sivil.

Dari sudut penubuhan pula, hanya negeri Terengganu sahaja yang
memperuntukkan penubuhan Mahkamah Syariah di dalam Undang-undang Tubuh Negeri
tersebut. Bagi negeri-negeri lain, penubuhan Mahkamah Syariah hanya disebut dalam
enakmen negeri. la berbeza dengan penubuhan mahkamah sivil yang terdapat dalam
undang-undang tertinggi negara iaitu Perlembagaan Persekutuan. Inilah yang selalu
didebatkan taraf Mahkamah Syariah nampaknya lebih rendah daripada mahkamah sivil
kerana instrumen penubuhan adalah berbeza.

Jadi, soalan saya, adakah pihak kerajaan melihat untuk meningkatkan kedudukan
Mahkamah Syariah ini seperti yang dicadangkan oleh pelbagai pihak dengan
meningkatkan hierarki Mahkamah Syariah daripada tiga tingkat kepada empat tingkat?
Sehingga kini, hanya wujud tiga tingkat iaitu Mahkamah Rendah Syariah, Mahkamah
Tinggi Syariah dan Mahkamah Rayuan Syariah. Saya mencadangkan agar diwujudkan
satu lagi tingkat iaitu Mahkamah Persekutuan Syariah seperti mana yang dilaksanakan di
peringkat mahkamah sivil.

Jelaslah keprihatinan pihak eksekutif ke Mahkamah Syariah perlu dipertingkatkan
demi meletakkan keadilan kepada paksi jati diri negara iaitu Islam. Jika dilihat kepada
praktis pada hari ini, hakim bagi Mahkamah Syariah hanya dilantik oleh Jabatan
Perkhidmatan Awam sedangkan bagi mahkamah sivil di bawah Suruhanjaya Kehakiman.
Malah, gaji hakim Mahkamah Syariah dilihat lebih rendah jika dibandingkan dengan gred
gaji dan elaun hakim mahkamah sivil. Saya mencadangkan diwujudkan Suruhanjaya
Kehakiman Syariah Malaysia supaya proses pelantikan hakim, perjawatan dan emolumen
bagi hakim Mahkamah Syariah setaraf dengan kedudukan mahkamah sivil.

Tuan Pengerusi, yang kedua, Butiran 070100 — Kedaulatan Sempadan dan Titik
Pangkal Negara, MKN. Tuntutan bertindih ke atas sesebuah pulau menjadi tanda aras
kepada persempadanan maritim antarabangsa. Faktor sejarah akan menjadi rujukan
utama dalam menentukan kedaulatannya. Kita kesal atas isu penarikan rayuan kes Pulau
Batu Putih oleh kerajaan terdahulu yang memberi impak yang sangat besar bagi
kedaulatan sempadan negara termasuk ancaman keselamatan nelayan di laut dan dalam
operasi cari gali minyak oleh PETRONAS. Begitu juga dengan tuntutan bertindih dengan
negara luar seperti Pulau Spratly dan Beting Patinggi Ali di kawasan perairan Sabah.

Dalam hal kedaulatan dan titik pangkal negara, saya mencadangkan agar langkah
ini diangkat sebagai keutamaan agenda Majlis Keselamatan Negara 2022 melalui
penambahan kakitangan profesional sama ada daripada PTD, pegawai penyelidik,
pegawai diplomasi antarabangsa bagi melaksanakan dasar baharu ini yang lebih terfokus,
profesional, cekap dan berani berada di pentas antarabangsa.

Jumlah yang diperuntukkan bagi butiran ini hanya sebanyak RM3 juta adalah
sangat kecil berbanding komitmen dan tugas besar yang perlu dilaksanakan bagi
pengukuhan kedaulatan sempadan negara. Saya mencadangkan agar anggaran projek
ini dinaikkan ke RM10 juta bagi penambahan perbelanjaan dan sangat penting kerana ia
melibatkan urusan-urusan diplomasi antarabangsa termasuk dalam aspek perundangan
sama ada di ICJ mahupun di Pertubuhan Bangsa-Bangsa Bersatu.

Seterusnya Butiran 00113 — Pembangunan Lima Koridor. Pertama, saya
memohon perincian peruntukan pembangunan bagi Wilayah Ekonomi Koridor Utara
(NCER) untuk tahun 2022 memperincikan pembangunan khusus untuk negeri Kedah.
Saya ingin mengucapkan terima kasih kepada Northern Corridor Implementation Authority
(NCIA) kerana telah membuka pejabat cawangan di Sik.
