DR.22.11.2021 35

Isu kedua yang saya hendak bangkitkan ialah Butiran 050000, khususnya Butiran
050200 — Pusat Governans, Integriti dan Antirasuah Nasional. Seperti yang semua sedia
maklum, satu kajian pernah dilakukan di satu universiti dalam kalangan satu ribu orang
pelajar-pelajar universiti dan 16 peratus daripada pelajar-pelajar universiti itu mengatakan
mereka sanggup menerima sekiranya rasuah diberikan kepada mereka. Manakala 18.5
peratus pula mengatakan sanggup memberi rasuah kepada mereka yang meminta rasuah
untuk melepaskan mereka dalam sesuatu keadaan yang memberikan advantage kepada
mereka. Bayangkan, Tuan Pengerusi, para pelajar ini akan masuk ke dalam lapangan
sebagai penjawat awam ataupun sebagai korporat, sebagai ahli perniagaan tetapi
sanggup memberi atau menerima rasuah.

Soalan yang saya hendak bangkitkan ialah sejauh mana kerajaan telah pun
mengambil tindakan bagi memastikan bahawa maklumat-maklumat seperti ini, maklumat-
maklumat berhubung dengan kesalahan rasuah— betapa celakanya mereka yang
menerima rasuah. Apatah lagi hampir 80 peratus daripada penjawat-penjawat awam di
Malaysia orang Melayu dan orang Islam. Inilah yang amat-amat mengecewakan kita.
Mereka yang menerima rasuah dan pemberi rasuah dalam kalangan pegawai kerajaan,
80 peratusnya orang Melayu dan orang Islam. Berbanding dengan negara-negara di Hong
Kong contohnya, di Scandinavian countries contohnya, mereka bukan dalam kalangan
orang Melayu, bukan dalam kalangan orang Islam tetapi kedudukan mereka jauh lebih
mulia kalau dibandingkan dengan orang ataupun penjawat-penjawat awam di Malaysia.

Jadi saya hendak tanya, adakah hal-hal yang berhubung dengan rasuah ini telah
pun diperturunkan ilmunya, masalahnya, kecelakaannya mereka yang menerima dan
memberi rasuah ini ke sekolah-sekolah? Ini kerana kalau kita hendak selesaikan masalah
rasuah, Tuan Pengerusi, mesti bermula dengan anak-anak sekolah. Mesti bermula dari
rumah, bukan setelah mereka— ya, Yang Berhormat Port Dickson, silakan.

Dato’ Seri Anwar bin Ibrahim [Port Dickson]: Sedikit sahaja. Saya hendak
minta penjelasan sahaja. Saya dengar, takut keliru. Penjawat awam ini majoritinya
berkhidmat dengan baik. Jadi yang Yang Berhormat Sungai Petani maksudkan itu ialah
segolongan kecil yang patut tindakan diambil. Jadi, saya hendak penjelasan itu.

Dato’ Johari bin Abdul [Sungai Petani]: Saya amat setuju dengan Yang
Berhormat Port Dickson. Segelintir kecil mereka yang terlibat dalam rasuah ini telah pun
mencemarkan nama baik dan kedudukan penjawat-penjawat awam.

Bayangkan, penjawat-penjawat awam khususnya mereka yang berada di taraf
yang bawah sekali, /evel yang bawah, yang bekerja bersungguh-sungguh bagi
memastikan negara ini makmur, bangsa Malaysia ini makmur, tetapi disebabkan oleh
mereka yang di atas, mereka yang mempunyai kedudukan yang boleh menerima rasuah
dan melepaskan apa juga yang dihajati tetapi telah mencemarkan hampir 80 peratus
daripada penjawat-penjawat awam ini.

Jadi yang saya hendak sebutkan di sini ialah Tuan Pengerusi, bagaimanakah dan
apakah strategi-strategi ataupun program-program yang telah dilakukan oleh kerajaan
bagi memastikan anak-anak sekolah kita, bagi memastikan mahasiswa-mahasiswa kita
menerima maklumat yang secukupnya? Agar mereka menjadi rakyat yang baik, agar
mereka menjadi penjawat awam yang baik, agar mereka menjadi orang-orang korporat
yang baik dan usahawan-usahawan yang baik apabila mereka berada dalam lapangan
dan juga dalam perkhidmatan awam. Jadi saya minta penjelasan, apakah yang telah
dilakukan bagi memastikan semua ilmu, semua maklumat dan semua apa yang telah
berlaku pada negara ini diperturunkan bukan sahaja di peringkat universiti tetapi juga ke
peringkat sekolah-sekolah?

Akhir sekali, Tuan Pengerusi, adalah apakah kerajaan telah menempatkan
pegawai-pegawai SPRM ini di kesemua -agensi bukan sahaja di Federal tetapi juga di
negeri-negeri (states)? Supaya rasuah ini mesti kita perangi habis-habisan bukan sahaja
dalam kalangan penjawat-penjawat awam tetapi juga mereka yang terlibat dalam politik.
Terima kasih Tuan Pengerusi.

Tuan Pengerusi: Terima kasih Yang Berhormat Sungai Petani. Yang Berhormat
Parit Buntar. Silakan.
