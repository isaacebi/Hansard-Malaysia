108 DR.22.11.2021

Peruntukan ini sebenarnya adalah untuk menyiapkan projek sedia ada di bawah
JAKIM yang sedang dilaksanakan oleh JKR akan disiapkan pada tahun 2022. Bagi
pembinaan institusi ini, JAKIM akan menggunakan peruntukan yang telah ditetapkan dan
menyelesaikan projek-projek pembangunan yang telah dirancang dan diluluskan.

#1900

Kemudian, Yang Berhormat Simpang Renggam. Ada tak? Tak ada, nanti saya
bagi bertulis. Yang Berhormat Tasek Gelugor? Yang Berhormat Hulu Langat? Kemudian,
Yang Berhormat Jerai?

Datuk Haji Shabudin Yahaya [Tasek Gelugor]: Tasek Gelugor ada.

Tuan Haji Idris bin Haji Anmad: Yang Berhormat Jerai? [Disampuk] Yang
Berhormat Jerai ada, ingin mendapat penjelasan mengenai peningkatan jumlah
peruntukan di bawah kod 40000 — Pemberian dan Kenaan Bayaran Tetap, sebanyak
RM3.5 juta kepada JAKIM. Pada tahun 2021, jumlah peruntukan di bawah Kod 40000 —
Pemberian dan Kenaan Bayaran Tetap di bawah B.6 Butiran 040100 — Jabatan Kemajuan
Islam Malaysia (JAKIM) adalah berjumlah RM747,494,200. Manakala bagi tahun 2022
pula, terdapat sedikit kenaikan berjumlah RM3,589,800, yakni 0.48 peratus menjadikan
jumlah keseluruhannya adalah sebanyak RM751,084,000.

Untuk makluman, jumlah kenaikan ini adalah bertujuan untuk menampung kos
pengurusan operasi bagi agensi di bawah Yang Berhormat Menteri di Jabatan Perdana
Menteri (Hal Ehwal Agama) seperti mana kos bayaran sewaan pejabat YADIM di
Kompleks Putrajaya, TV Alhijrah bagi menampung pertambahan program-program
baharu di TV Alhijrah.

Yang Berhormat Jerai juga bertanya adakah peruntukan yang disediakan bagi
JKSM berjumlah RM64.29 juta adalah termasuk perbelanjaan baik pulih Mahkamah
Syariah. Soalan yang lebih kurang sama diajukan oleh Yang Berhormat Tampin. Jabatan
Kehakiman Syariah Malaysia (JKSM) merupakan agensi di bawah Kerajaan Persekutuan
yang bertanggungjawab menyelaras, menyeragamkan urusan pentadbiran Mahkamah
Syariah seperti penggubalan dasar dan strategi dan penyelesaian kes-kes rayuan syariah
bagi negeri-negeri yang menggunakan perkhidmatan Hakim Rayuan JKSM.

Urusan pembangunan dan mengurus Mahkamah Syariah di negeri-negeri adalah
di bawah pentadbiran kerajaan negeri termasuklah urusan menaik taraf pembangunan
fizikal Mahkamah Syariah. Dalam hal ini, perbelanjaan bagi baik pulih Mahkamah Syariah
adalah melalui peruntukan kerajaan negeri masing-masing.

Walau bagaimanapun, dalam usaha memperkasakan Mahkamah_ Syariah
daripada aspek pembangunan fizikal sejak tahun 2000, JKSM telah membantu dalam
membangunkan kompleks ibu pejabat Mahkamah Syariah bagi sembilan buah negeri iaitu
Perlis, Kedah, Kelantan, Wilayah Persekutuan Kuala Lumpur, Labuan, Melaka, Negeri
Sembilan, Pulau Pinang dan yang terbaharu adalah Pahang dan juga Sabah yang siap
sepenuhnya pada tahun ini.

Pembangunan Mahkamah Syariah di semua sembilan negeri ini melibatkan kos
keseluruhan berjumlah RM434.94 juta. Oleh itu, bagi tahun 2022, peruntukan
pembangunan berkurangan kerana projek pembinaan kompleks ibu pejabat Mahkamah
Syariah negeri Pahang dan negeri Sabah telah siap sepenuhnya pada tahun ini.

Yang Berhormat Jerai juga ingin mendapatkan penjelasan tentang usaha
memperkasakan Mahkamah Syariah agar setara dengan Mahkamah Sivil, adakah
jawatan Hakim Syarie sudah diperkasa. Senarai Il Jadual Kesembilan Perlembagaan
Persekutuan jelas memperuntukkan bahawa kuasa perundangan syariah adalah terletak
di bawah sultan, raja di setiap negeri. Manakala negeri-negeri yang tidak beraja adalah di
bawah Yang di-Pertuan Agong. Sebarang usaha untuk menstrukturkan semula
pentadbiran dan prosedur yang diguna pakai Mahkamah Syariah seluruh negara bagi
menaik taraf perkhidmatan serta integriti institusi tersebut perlulah mendapat kerjasama,
pandangan, persetujuan daripada pihak berkuasa negeri-negeri.

Tuan Noor Amin bin Ahmad [Kangar]: Yang Berhormat Menteri, minta celahan
sedikit, di bawah kepala berkaitan. Kangar, Kangar.
