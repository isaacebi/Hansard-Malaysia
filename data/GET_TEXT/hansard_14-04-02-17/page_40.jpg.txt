30 DR.22.11.2021

Namun, dalam situasi kita nak menghadapi Undi18 ini, saya fikir peruntukan
RM6.5 juta untuk SPR ini sangat-sangat tidak signifikan dengan hasrat kerajaan itu,
sedangkan tahun 2021, kita peruntukkan RM7.9 juta. Soalannya, adakah kerajaan ini
benar-benar bersedia untuk melaksanakan Undi18 tahun? Itu isunya.

01150

Kerajaan telah berkali-kali menyatakan komitmen bahawa Undi 18 ini tetap akan
dilaksanakan dan telah mengambil keputusan untuk tidak membuat rayuan terhadap kes
yang berlaku apabila kita disaman oleh beberapa belia untuk meminta hak mereka untuk
mengundi. Jadi dalam isu 18 tahun ini, saya mohon penegasan daripada kerajaan, dalam
Pilihan Raya Umum yang akan datang, nak atau tak nak, apa jua yang berlaku sekalipun,
Undi 18 ini wajib untuk dilaksanakan. Hak kepada anak-anak muda ini jangan kita nafikan.
Mereka berhak untuk berpartisipasi dalam politik untuk menentukan siapakah yang bakal
menjadi kerajaan.

Proses ataupun jumlah turnout keluar mengundi di Melaka sangat-sangat kita
kesali iaitu sekitar 60 peratus sahaja. Kalau kita melihat kepada saluran anak-anak muda,
sangat menyedihkan. Apa yang berlaku sebenarnya, kesedaran politik di kalangan anak-
anak muda ini, apakah usaha kerajaan untuk memastikan bahawa anak-anak muda bukan
sekadar mereka perlu diberikan hak untuk layak mengundi, tetapi mereka juga perlu untuk
digesa keluar untuk menunaikan hak mereka.

Akhirnya, kerajaan di Melaka ditentukan hanya 60 peratus pengundi sahaja. Ya
betul, dari sudut demokrasi, ia perlu untuk diiktiraf. Itulah dia demokrasi. Akan tetapi dari
sudut realitinya, ia seolah-olah tidak dihiraukan atau sebahagian daripada rakyat seolah-
olah tidak hirau lagi siapa yang memerintah. Ini berbahaya kepada masa hadapan politik
negara.

Maksud P.6, Butiran 94000 — Perkhidmatan Kerajaan Digital. Perbelanjaan
sebenar RM1.7 juta pada tahun 2020, anggaran dipinda tahun 2021 RM23 juta.
Peruntukan tahun 2022 RM177 juta. Saya ulang sekali lagi, perbelanjaan sebenar tahun
2020, RM1.7 juta. Peruntukan tahun 2022, RM177.520 juta. Apakah projek yang
dilaksanakan oleh perkhidmatan kerajaan digital ini sehingga ia meningkat ratusan kali
ganda daripada RM1.7 juta kepada RM177 juta? Apa projek di bawah peruntukan ini?
Kenapa nilainya bertambah ratusan kali ganda? Apakah ia melibatkan software ataupun
perisian-perisian tertentu? Saya mohon penjelasan.

Maksud B.8, berhubung Jabatan Peguam Negara, saya ingin bertanya, setakat
manakah komitmen kerajaan untuk memisahkan fungsi Peguam Negara dan Pendakwa
raya yang telah disebut oleh Menteri sebelum ini dari Kota Bharu bahawa kerajaan telah
memberikan komitmen untuk memisahkan fungsi kedua-duanya ini bagi menjamin aspek
keadilan dan memenuhi prinsip keluhuran undang-undang. Kalau perlu kepada pindaan
perlembagaan, apakah langkah-langkah kerajaan yang telah dilaksanakan untuk menuju
ke arah cita-cita ini?

Di bawah peruntukan SPRM, B.9, Butiran 050300 — Penyelenggaraan Bangunan,
one-off. Tahun 2021 kosong. Tahun 2022, diperuntukkan RM5 juta untuk peruntukan
penyelenggaraan aset bangunan ini. Apakah aset bangunan yang diselenggarakan
dengan peruntukan yang tiba-tiba diwujudkan RM5 juta ini? Terima kasih Tuan Pengerusi.

Tuan Pengerusi: Terima kasih Yang Berhormat Pasir Mas. Seterusnya Yang
Berhormat Seputeh. Silakan.

11.53 pg.

Puan Teresa Kok [Seputeh]: Terima kasih Tuan Pengerusi. Saya ingin mula
dengan Bekalan 4, Butiran 010000 — Pilihan Raya. Tuan Pengerusi, Pilihan Raya Negeri
Melaka baru lepas, saya berharap pihak SPR akan mengadakan perbincangan dengan
semua wakil parti untuk membincangkan atau menyemak semula, reveal kesemua SOP
yang dilaksanakan di PRN Melaka. Ini kerana banyak peraturan SOP yang dilaksanakan
di Melaka ini memang tidak masuk akal, khususnya SOP berkenaan larangan kempen, di
mana lawatan dari pintu ke pintu oleh calon dan pegawainya juga dilarang.
