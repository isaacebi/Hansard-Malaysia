DR.22.11.2021 41

aspek penambahbaikan dapat diteliti sepanjang PRU Melaka tersebut berlangsung untuk
pelaksanaan PRU-15 nanti.

Sehubungan itu, saya ingin bertanya kepada pihak kementerian, apakah aspek
penambahbaikan terhadap prospek kawal selia pengoperasian PRU-15 bermula daripada
penamaan calon, siri-siri kempen sehinggalah kepada hari pengundian bagi memastikan
pelaksanaan pilihan raya tidak memberi kesan secara langsung terhadap kadar jangkitan
COVID-19 di seluruh negara. Oleh sebab pilihan raya umum ini berlangsung di seluruh
negara, justeru amat wajar untuk kita menyediakan satu bentuk kawal selia operasi
prosedur yang ketat bagi memastikan semua pihak mematuhi garis panduan yang
disediakan, sekali gus pengawalan terhadap kadar jangkitan virus COVID-19 dalam
negara.

Keduanya, saya ingin bertanya mengenai aspek pemantauan dan
penguatkuasaan kempen sepanjang pilihan raya berlangsung. Soalan saya, apakah SPR
mempunyai satu badan pemantau yang khusus untuk menilai pematuhan calon-calon
yang bertanding serta parti-parti politik terhadap sebarang peraturan pilihan raya? Sejauh
manakah semua ini diberi perhatian oleh SPR sendiri?

Ketiga, kita sedia maklum mengenai pelaksanaan daftar pengundi automatik serta
Undi 18. Antara perkara yang dibangkitkan oleh orang ramai adalah mengenai soal minat
dan kematangan politik golongan muda, khusus dalam konteks pentadbiran dan dasar
kerajaan. Cuma apa yang saya teliti setakat ini tidak nampak satu pelan tindakan yang
jelas terhadap aspek pendidikan politik ini ditekankan oleh kerajaan ketika ini, kKhususnya
kepada golongan muda.

Justeru, soalan saya berapakah peratus saluran pengundi muda yang turun
dalam PRN Melaka baru-baru ini? Apa yang sedang dirangka oleh pihak SPR untuk
meningkatkan tahap kesedaran dan partisipasi golongan muda dalam demokrasi di
negara ini.

Keempat, saya ingin mencadangkan kepada pihak kerajaan supaya dapat
menggazetkan tarikh pilihan raya umum lebih awal, sekurang-kurangnya enam bulan
daripada tarikh pilihan raya bagi memberikan peluang kepada semua pihak terlibat supaya
dapat bersedia menghadapinya. Apatah lagi dalam suasana norma baru yang
memerlukan perancangan yang lebih rapi bagi menghadapinya. Mohon penjelasan
kerajaan.

Seterusnya Bekalan Pembangunan 6 — Jabatan Perkhidmatan Awam Butiran
020400 — Angkatan Pertahanan Awam Malaysia. Tuan Pengerusi, peruntukan baru di
bawah Kod Aset disalurkan dengan jumlah RM2.7 juta. Saya ingin mendapatkan
kepastian mengenai pembangunan aset APM yang sedang dirancang bagi membantu
melancarkan operasi menyelamat dan sebagainya, khusus melibatkan kenderaan pacuan
empat roda selain lori bersaiz tiga tan dan bot bersaiz kecil. Selaras dengan itu juga, saya
ingin bertanya, sejauh manakah kesediaan aset-aset semasa di bawah seliaan APM bagi
mempersiapkan agensi ini menghadapi ketidaktentuan cuaca dan musim tengkujuh ketika
ini?

Saya juga ingin tahu mengenai kesediaan aset APM tadi khusus di kawasan
Parlimen Tumpat kerana kebiasaannya Tumpat sering kali menjadi kawasan berlakunya
banjir termenung. Maka, kesiapsiagaan daripada aspek keanggotaan dan aset seperti bot
sangat menjadi keutamaan di Parlimen Tumpat. Oleh itu, mohon respons daripada pihak
kementerian dalam hal ini.

Seterusnya Maksud Bekalan 6 — Jabatan Perdana Menteri, Butiran 020100 —
Majlis Keselamatan Negara. Saya mengikuti langkah kerajaan yang berhasrat
membentangkan sembilan garis panduan am berdasarkan kepada Akta Pencegahan dan
Pengenalan Penyakit Berjangkit 1988 bagi mempersiapkan negara mendepani fasa
endemik kelak. Cuma sedikit kegusaran timbul kerana kebelakangan ini kita melihat
peningkatan kadar jangkitan yang melebihi paras R-naught 1.0. Kita semua sedia maklum
bahawa dalam fasa endemik kelak sangat bergantung kepada sejauh mana kekuatan dan
durasi ketahanan vaksin ketika ini.

Justeru, saya ingin mendapatkan pandangan kerajaan mengenai pelan
kontingensi yang disediakan bagi menghadapi situasi semasa di bawah MKN. Apakah
