DR.22.11.2021 7

Selagon 1 yang dimaksudkan oleh Ahli Yang Berhormat adalah di bawah tanggungjawab
kerajaan negeri dan juga Kementerian Pembangunan Luar Bandar (KPLB).

Kementerian ini sentiasa memberi perhatian terhadap keperluan untuk menaik
taraf jalan persekutuan di bawah bidang kuasa kementerian ini sekiranya ia memenuhi
keperluan teknikal untuk dilaksanakan.

Pada Rolling Plan Kedua, Rancangan Malaysia Ke-12, atau singkatannya RMKe-
12 yang lepas, kementerian ini telah menerima permohonan cadangan membina Jalan
Kimanis-Kuala Penyu, Sabah. Kementerian ini tidak dapat mengangkat projek tersebut
untuk dipertimbangkan oleh agensi pusat disebabkan skop projek turut melibatkan naik
taraf jalan negeri.

Walau bagaimanapun, cadangan projek tersebut boleh dipertimbangkan untuk
dilaksanakan dengan menggunakan Peruntukan Pembangunan Persekutuan di bawah
Kementerian ini dalam Rolling Plan Rancangan Malaysia Kedua Belas yang akan datang
sekiranya jalan berkenaan diwartakan kepada jalan persekutuan terlebih dahulu. Ini
selaras dengan seksyen 3, Akta Jalan Persekutuan 1959 yang memperuntukkan bahawa
Yang Berhormat Menteri Kerja Raya boleh mengisytiharkan mana-mana jalan negeri,
jalan pihak berkuasa tempatan atau jalan swasta sebagai jalan persekutuan setelah
dipersetujui oleh pihak-pihak yang berkenaan.

Dalam perkara ini, Kerajaan Negeri Sabah hendaklah bersetuju mewartakan jalan
tersebut sebagai jalan persekutuan terlebih dahulu supaya cadangan projek ini boleh
diteliti semula dan dipertimbang untuk diangkat kepada Agensi Pusat sekiranya
memenuhi keperluan teknikal untuk dilaksanakan, tertakluk kepada keutamaan dan
ketersediaan agihan siling Peruntukan Pembangunan Persekutuan bagi kementerian ini.

Untuk makluman Ahli Yang Berhormat juga, Jalan Persekutuan di Parlimen
Beaufort yang disenggarakan oleh Syarikat Konsesi Jalan Persekutuan adalah seperti
berikut:

(i) Jalan Kota Kinabalu-Sindomin laluan 1. Jalan keseluruhan
adalah sepanjang 53.53 kilometer dan sebahagian 41.61
kilometer jalan tersebut terlibat dengan pembinaan Lebuhraya
Pan Borneo, Sabah. Hanya 11.92 kilometer jalan
disenggarakan oleh Syarikat Konsesi Jalan Persekutuan; dan

(ii) Jalan Beaufort-Menumbok atau Laluan 502. Jalan keseluruhan
merupakan 22.62 kilometer dan sepanjang 0.075 kilometer
jalan tersebut terlibat dengan pembinaan Lebuhraya Pan
Borneo, Sabah. Manakala baki 22.545 kilometer adalah di
bawah tanggungjawab Syarikat Konsesi Jalan Persekutuan.

Sekian, dan terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

Sila Yang Berhormat Beaufort, soalan tambahan pertama.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Yang Berhormat Timbalan Menteri atas jawapan yang diberikan.

Dalam tinjauan saya di kawasan, saya dapati ada Jalan-jalan Persekutuan yang
bermasalah terlibat dengan keruntuhan dan kerosakan yang bukan saja mengganggu lalu
lintas tetapi malah membahayakan lagi para pengguna jalan raya.

Jadi saya ingin tahu, berapa banyak kah peruntukan yang disediakan oleh
Kerajaan Persekutuan untuk Sabah bagi maksud- baik pulih jalan-jalan yang runtuh ini?
Saya juga ingin mengesyorkan supaya jalan-jalan yang dikatakan tadi itu, jalan negeri
yang tidak boleh dibantu oleh Kerajaan Persekutuan dibantu juga bagi memastikan jalan-
jalan seperti jalan dalam kawasan saya, Jalan Mansud, Jalan Kekapor yang runtuh sudah
sekian lama, masih belum lagi dibaik pulih dan juga Jalan Pertanian Klias Baru di Beaufort
yang juga hampir runtuh sekarang ini, dapat dibaik pulih dengan peruntukan daripada
Kerajaan Persekutuan. Terima kasih.
