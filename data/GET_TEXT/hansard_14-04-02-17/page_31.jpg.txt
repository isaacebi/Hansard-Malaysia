DR.22.11.2021 21

la turut mengambil kira impak pandemik COVID-19 atas kelangsungan industri
negara dalam merencanakan pelan tindakan untuk memperkukuhkan ekosistem industri
berhadapan dengan kemungkinan sebarang krisis termasuk ancaman pandemik.

Selain itu, MITI telah melaksanakan beberapa inisiatif untuk memastikan
kelangsungan industri perkilangan dalam menghadapi cabaran daripada perspektif krisis
kesihatan awam pada keadaan semasa dan hadapan. Terdapat tiga inisiatif utama yang
dilaksanakan ke arah ini.

Inisiatif pertama merupakan Program Imunisasi Industri COVID-19 Kerjasama
Awam-Swasta atau ringkasnya PIKAS. MITI telah memperkenalkan Program Imunisasi
Industri COVID-19 Kerjasama Awam Swasta (PIKAS) pada 16 Jun 2021 sebagai Fasa 4
Program Imunisasi COVID-19 Kebangsaan (PICK) bertujuan membantu mempercepatkan
vaksinasi dalam kalangan rakyat dengan menyasarkan tenaga kerja dalam sektor
pembuatan.

Objektif PIKAS adalah untuk meningkatkan tahap imunisasi dalam kalangan
tenaga kerja sektor perkilangan bagi mencapai imuniti kelompok seterusnya
mengurangkan jumlah kluster tempat kerja COVID-19. Dengan peningkatan tahap
imunisasi, pekerja-pekerja sektor perkilangan akan berasa lebih yakin dan terjamin
keselamatan mereka daripada ancaman wabak COVID-19.

PIKAS telah mencapai sasarannya untuk memberikan vaksin kepada lebih
daripada satu juta orang pekerja yang merangkumi separuh daripada jumlah tenaga kerja
berdaftar dalam sektor pembuatan di mana baki tenaga kerja sektor pembuatan telah di
vaksin di bawah program vaksinasi yang lain.

Kejayaan PIKAS adalah berpunca daripada kerjasama kerajaan dengan sektor
swasta khususnya pihak industri sektor perkilangan yang berkongsi sumber dalam
mempertingkatkan pemberian vaksin kepada pekerja. Program ini telah ditamatkan
secara rasmi pada 1 November namun ia boleh diaktifkan semula apabila keadaan
memerlukan untuk memastikan pekerja sektor perkilangan kekal selamat.

Yang Berhormat Jerlun juga membangkitkan mengenai zon selamat perkilangan.
MITI telah memperkenalkan inisiatif Safe@Work yang bertujuan untuk membolehkan
kilang-kilang terus beroperasi pada tahap minimum walaupun terdapat jangkitan virus
COVID-19 dalam kalangan pekerja. Safe@Work merupakan inisiatif kerajaan untuk
menggalakkan langkah-langkah kesihatan awam yang komprehensif dilaksanakan secara
sukarela oleh majikan dalam menangani penularan wabak COVID-19 di kalangan pekerja.

Secara amnya Safe@Work menggalakkan pembentukan Gelembung Pekerja
Selamat atau Safe Work Bubble untuk membolehkan kilang terus beroperasi dalam
keadaan di mana terdapat sejumlah kecil pekerja yang dijangkiti COVID-19. Safe Work
Bubble memastikan pekerja kes positif terus diasingkan dan dikeluarkan daripada operasi
kilang untuk menerima rawatan di hospital manakala pekerja kontak rapat dibenarkan
untuk terus bekerja di kilang walaupun hasil ujian saringan mereka belum diperoleh tetapi
dengan pematuhan SOP yang ketat.

Tuan Yang di-Pertua, inisiatif ketiga ialah automasi. Dasar negara mengenai
Industri 4.0-  Industry4WRD merupakan manifestasi matlamat kerajaan untuk
menggalakkan peningkatan adaptasi teknologi Industri 4.0 dalam proses pembuatan serta
sistem pengurusan syarikat termasuk bagi syarikat perusahaan kecil dan sederhana
(PKS).

Dua program telah diperkenalkan, Tuan Yang di-Pertua iaitu, Penilaian kesediaan
Industry4WRD yang dikendalikan oleh Perbadanan Produktiviti Malaysia (MPC); dan
Dana intervensi Industry4WRD yang diuruskan oleh MIDA.

Kedua-dua ini bertujuan sebagai pemangkin transformasi...

Timbalan Yang di-Pertua [Dato' Mohd Rashid Hasnon]: Minta ringkaskan
jawapannya. Masa sudah tamat sudah.

Datuk Lim Ban Hong: ...yang ke arah Industri 4.0 bagi sektor perkilangan negara.
Terima kasih Tuan Yang di-Pertua.
