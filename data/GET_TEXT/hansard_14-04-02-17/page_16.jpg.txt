6 DR.22.11.2021

Dato’ Haji Kamarudin Jaffar: Terima kasih Tuan Yang di-Pertua, terima kasih
Yang Berhormat Pasir Mas. Soalan berkaitan dengan Kedutaan Malaysia di Afghanistan.

Untuk makluman Yang Berhormat, Malaysia memang pun ada kedutaannya
dalam hubungan diplomatik kita bermula dari tahun 1962 lagi. Diplomat kita atau kedutaan
kita melalui Pesuruhjaya Tinggi kita di New Delhi, India yang mana Yang Berhormat akan
maklum, ia ditauliahkan juga kepada negara Afghanistan.

Jadi daripada segi hubungan diplomatik dan daripada segi duta, kita sudah pun
ada duta yang menjaga Afghanistan yang berpangkalan di New Delhi. Begitu juga
Afghanistan, telah membuka kedutaan mereka di Malaysia semenjak tahun 1980 dan
kedutaan mereka di Kuala Lumpur ini pun menerima bantuan daripada pihak kerajaan kita
juga. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

Datuk Haji Hasanuddin bin Mohd Yunus [Hulu Langat]: Soalan tambahan.

Timbalan Yang di-Pertua [Dato' Mohd Rashid Hasnon]: Saya buka soalan
tambahan yang ketiga. Sila Yang Berhormat Hulu Langat.

Datuk Haji Hasanuddin bin Mohd Yunus [Hulu Langat]: Terima kasih. Yang
Berhormat Timbalan Menteri, banyak persepsi buruk terhadap Taliban, tidak penting bagi
saya sama ada ia betul atau salah. Akan tetapi, apa peranan Malaysia untuk mendidik
mereka supaya tidak terus dilihat sebagai pengganas dan waktu yang sama, kita mendidik
mereka supaya dapat memberikan sumbangan terbaik kepada keselamatan dan
keamanan di dunia ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Hulu Langat. Sila.

Dato’ Haji Kamarudin Jaffar: Terima kasih Yang Berhormat Hulu Langat. Soalan
yang saya fikir amat diberi perhatian oleh media antarabangsa. Kita, Malaysia secara
rasminya dengan negara Afghanistan sebagaimana saya sebutkan tadi, ada hubungan
yang agak rapat. Kita memberi banyak bantuan kepada kerajaan dan negara Afghanistan
ini sejak 20 tahun lebih dahulu lagi. Berkaitan dengan Taliban ini, kita ada hubungan yang
dilakukan melalui saluran-saluran tertentu.

Misalnya pada bulan September yang lalu, rombongan daripada Global Peace
Mission (GPM) telah pun melawat Afghanistan dan menemui pimpinan Taliban. Begitu
juga saya boleh maklumkan bahawa melalui kedutaan kita khususnya di Qatar, kita
mempunyai saluran perhubungan dengan pihak pemerintah Afghanistan sekarang untuk
tujuan memastikan bahawa mereka dapat mewujudkan sebuah negara, masyarakat yang
memberi hak-hak asasi kepada semua rakyatnya dari sudut demokrasi, hak-hak seperti
untuk wanita, kita lakukan ini. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

Pertanyaan jawab lisan seterusnya, saya ingin menjemput Yang Berhormat Datuk
Seri Panglima Hajah Azizah binti Datuk Seri Panglima Haji Mohd Dun, Yang Berhormat
Beaufort.

3. Datuk Seri Panglima Hajah Azizah binti Datuk Seri Panglima Haji Mohd Dun
[Beaufort] minta Menteri Kerja Raya menyatakan, bila projek menaik taraf jalan-jalan
seperti Jalan Tanjung Aru-Sangkabok, Jalan Selagon 1 dan jalan-jalan lain di Parlimen
Beaufort yang perlu dinaik taraf akan dilaksanakan segera.

Timbalan Menteri Kerja Raya [Datuk Arthur Joseph Kurup]: Selamat pagi dan
salam sejahtera. Tuan Yang di-Pertua, untuk maklumat Ahli Yang Berhormat, kementerian
ini hanya bertanggungjawab dalam pemantauan dan penyelenggaraan jalan persekutuan
sahaja. Oleh itu, projek jalan luar bandar seperti Jalan Tanjung Aru-Sangkabok dan Jalan
