DR.22.11.2021 27

Tuan Pengerusi, saya mohon mencadangkan supaya wang sejumlah tidak lebih
daripada RM156,412,858,800 yang diperuntukkan dalam Anggaran Perbelanjaan
Mengurus Tahun 2022 bagi Maksud-maksud Bekalan B.1 hingga B.14, B.20 sehingga
B.28, B.30 sehingga B.33, B.40, B.42 sehingga B.43, B.45 sehingga B.48, B.60, B.62
sehingga B.64 untuk kementerian dan jabatan yang berkenaan dijadikan Jadual dan wang
sejumlah tidak lebih daripada RM77,600,000,000 yang diperuntukkan dalam Anggaran
Perbelanjaan Pembangunan Tahun 2022 bagi Maksud-maksud Pembangunan P.6
sehingga P.7, P.10, P.13 sehingga P.14, P.20 sehingga P.28, P.30 sehingga P.33, P.42
sehingga P.43, P.45 sehingga P.48, P.60, P.62 sehingga P.64 dan P.70 untuk
kementerian dan jabatan yang berkenaan seperti yang ditunjukkan dalam penyata yang
dibentangkan sebagai Lampiran A dan Lampiran B Kertas Perintah 31 Tahun 2021
dijadikan Anggaran Perbelanjaan.

Tuan Pengerusi, keperluan bagi mengadakan peruntukan Anggaran
Perbelanjaan Mengurus Tahun 2022 dan juga Anggaran Perbelanjaan Pembangunan
Tahun 2022 telah pun dibentangkan. Di samping itu, penjelasan lanjut mengenai
cadangan-cadangan anggaran ini adalah juga diberikan dalam Kertas Perintah 31 Tahun
2021 dan Buku Anggaran Perbelanjaan Persekutuan 2022 yang dibentangkan sebagai
Kertas Perintah 32 Tahun 2021. Oleh itu Tuan Pengerusi, saya tidak berhajat hendak
memberi apa-apa penerangan tambahan lagi. Tuan Pengerusi, saya mohon
mencadangkan.

Tuan Pengerusi: Terima kasih Yang Berhormat Timbalan Menteri. Maka, ia
semua akan terbuka untuk dibahas sebentar lagi. Sebelum kita mulakan perbahasan
Yang Berhormat, izinkan saya memberikan sedikit peringatan kerana kita buat belanjawan
ini setahun sekali. Ini adalah pada peringkat Jawatankuasa.

Maka, mengikut Peraturan Mesyuarat 66(12), “Perbahasan hanya dihadkan
kepada dasar khidmatan yang hendak diuntukkan wang itu dan tidak boleh mengenai
butir-butir perbelanjaan” atau dalam bahasa Inggerisnya Peraturan Mesyuarat 66(12)
perbahasa dihadkan kepada “Confined to the policy of the service for which the money is
to be provided and shall not deal with the details of expenditure’.

Kita ada senarai pembahas hari ini semua 41 orang dan lima orang Menteri perlu
menjawab. Saya cadangkan kita hadkan masa lima minit pada setiap seorang. Yang
Berhormat Ketua Pembangkang? Hendak mula kah, kerana nama tidak ada.

Dato’ Seri Anwar bin Ibrahim [Port Dickson]: Terima kasih Tuan Pengerusi...

Tuan Pengerusi: Sebelum itu Yang Berhormat Ketua Pembangkang. Yang
Berhormat Ketua Pembangkang hendak bahas kan?

Dato’ Seri Anwar bin Ibrahim [Port Dickson]: Ya.

Tuan Pengerusi: Sebelum itu saya perlu baca ini dahulu.

Kepala B.1, B.2, B.3, B.4, B.5, B.6, B.7, B.8, B.9 dan B.40 [Jadual] —
Kepala P.6 dan P.7 [Anggaran Pembangunan 2022] —

Tuan Pengerusi: Kepala Bekalan B.1 hingga B.9 dan B.40 dan Kepala
Pembangunan P.6 dan P.7 di bawah Jabatan Perdana Menteri kini terbuka untuk dibahas.
Saya menjemput Yang Berhormat Ketua Pembangkang.

11.37 pg.

Dato’ Seri Anwar bin Ibrahim [Port Dickson]: Tuan Pengerusi, B.6, Butiran
020000 ini menyentuh tentang MKN dan ini terkait dengan MKN dan SOP pilihan raya
negeri Melaka. Saya hendak mulakan dengan mengucapkan tahniah kepada Barisan
Nasional yang menang di Melaka. Mudah-mudahan amanah yang dipikul, oleh itu akan
disempurnakan dengan sebaiknya. Orang Barisan Nasional tidak ada yang tepuk kah?
[Tepuk] [Ketawa] Terima kasih, terima kasih.
