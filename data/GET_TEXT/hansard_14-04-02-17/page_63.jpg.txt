DR.22.11.2021 53

Menurutnya, jika dijawab di Parlimen maka ia akan mengganggu siasatan SPRM. Saya
tidak puas hati dengan jawapan yang diberikan oleh Menteri Perpaduan sebab apa yang
saya minta ialah kebenaran. Apa yang dijawab di sini, di Dewan Rakyat, jawab juga di
SPRM, tidak perlu menjawab perkara yang berlainan Dewan dan perkara yang berlainan
pula di SPRM.

Apabila kita memberikan satu maklumat yang sama di Dewan dan juga kepada
SPRM dalam siasatan, saya rasa ia tidak akan mengganggu langsung tentang siasatan
yang dilakukan itu. Saya juga hendak tahu seksyen manakah dalam undang-undang yang
menghalang Menteri untuk datang dan menjawab di Parlimen.

Saya rasa perkara-perkara yang saya bangkitkan dalam Dewan ini tidak langsung
mengganggu siasatan yang dilakukan oleh SPRM. Kalau macam ini, mudahlah. Mana-
mana agensi yang disiasat oleh SPRM, kita Ahli-ahli Parlimen tidak boleh bangkit dan
dipersoalkan di Dewan Rakyat. Ini menyusahkan Yang Berhormat, ini juga mengganggu
kedaulatan Parlimen sendiri. Kalau bukan sini, di manakah kita hendak tanya? Ada pula
seorang pemimpin MIC di luar sana dia mencabar Ahli-ahli Parlimen, jangan tanya di sini,
keluar, kalau berani. Tanya soalan yang sama di luar.

Eh! Kami Ahli Parlimen, ini adalah hak kami untuk bertanya di Parlimen. Bila kita
tanya di Parlimen, Menteri tak mahu jawab? Ada pula pemimpin MIC di luar, hendak cabar
pula Ahli-ahli Parlimen untuk keluar dan bangkitkan isu itu di luar. Kenapa kita kena
bangkitkan isu di luar? Kami Ahli Parlimen, ini tempat kami, kami hendak tanya di sini,
bukan di luar. Menteri jawab! Bila kita minta di sini, Menteri jawab, jangan cabar kami
macam itu. Kalau betul, cakap betul, kalau salah cakap salah, itu sahaja.

01510

Tuan Pengerusi, saya ingin tahu berapakah orang yang telah disiasat oleh SPRM
dalam kes MITRA? Apakah tindakan selanjutnya yang akan diambil oleh SPRM?
Berapakah lagi yang akan ditangkap dan disiasat?

Tuan Pengerusi, B.6 Butiran 010700 — Unit Perancang Ekonomi. Saya melihat
Buku Anggaran Perbelanjaan Persekutuan 2022, peruntukan untuk Unit Perancang
Ekonomi adalah lebih kurang RM100 juta sahaja. Begitu juga peruntukan untuk MITRA,
pembangunan sosioekonomi kaum India juga RM100 juta. Agensi-agensi yang penting
seperti ini hanya menerima RM100 juta tetapi kita dengar hari itu bahawa seorang individu,
Yang Berhormat Pekan boleh dapat RM100 juta untuk mendapatkan harta. Bukankah ini
satu prioriti yang salah (wrong priority)?

Saya minta Yang Berhormat Menteri untuk memberi justifikasi mengenai hal ini.
Unit Perancang Ekonomi mempunyai banyak program untuk memperkasakan agenda
bumiputera, bagus, tiada masalah. Akan tetapi tidak ada satu pun program untuk kaum
India di bawah Jabatan Perdana Menteri. Saya cadangkan sekurang-kurangnya berilah
RM50 juta di bawah JPM untuk memperkasakan agenda kaum India yang dipantau oleh
JPM sendiri, bukan hanya untuk MITRA.

Tuan Pengerusi, B.6 Jabatan Perdana Menteri. Butiran 020400 — Angkatan
Pertahanan Awam. Dalam Parlimen Ke-13 dahulu, Ahli Parlimen telah diberi watikah
pelantikan sebagai pegawai kehormat dalam Angkatan Pertahanan Awam. Setahu saya,
ada pindaan juga dibuat dalam Akta Pertahanan Awam 1991. Baru-baru ini, Timbalan
Menteri Yang Berhormat Kuala Kangsar menyarankan supaya semua kawasan Parlimen
menubuhkan Pasukan Tindak Balas Kecemasan Pertahanan Awam (CDERD) Angkatan
Pertahanan Awam masing-masing. Apakah bentuk sokongan yang diberikan oleh pihak
kerajaan? Adakah ada apa-apa peruntukan yang diberikan untuk maksud ini?

Tuan Pengerusi, dalam Bajet 2022 saya dapati peruntukan untuk Angkatan
Pertahanan Awam dikurangkan sebanyak RM14 juta, kenapa? Angkatan Pertahanan
Awam memberi khidmat kecemasan yang cemerlang. Sepatutnya diberikan peruntukan
yang ditambah, apatah lagi dengan adanya CDERD perlu ditubuhkan di setiap kawasan
Parlimen.

Akhir sekali Tuan Pengerusi, B.1 Parlimen, Butiran 010000 — Urusan Parlimen.
Saya ingin tahu keberkesanan Jawatankuasa Hak dan Kebebasan di Parlimen.
Berapakah jumlah kes yang melibatkan Ahli-ahli Parlimen diselesaikan dalam tempoh 10
