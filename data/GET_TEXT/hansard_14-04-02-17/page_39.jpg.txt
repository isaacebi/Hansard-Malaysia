DR.22.11.2021 29

oleh Yang Berhormat Menteri supaya Peguam Negara tidak lagi dilihat sebagai tunduk
kepada kuasa politik tetapi menjalankan tanggungjawab dengan bebas.

Akhir sekali, 050000 bawah B.6 tentang Pusat Governans, Integriti dan
Antirasuah Nasional. Saya bangkitkan umpamanya kes Pandora Papers baru-baru ini dan
Yang Berhormat Menteri bagi jaminan Yang Berhormat Perdana Menteri akan memanggil
SPRM, Bank Negara, Jabatan Siasatan Jenayah dan Lembaga Hasil Dalam Negeri.

Akan tetapi tidak ada sebarang maklumat. Tidak ada kelihatan kesungguhan, baik
Bank Negara, Lembaga Hasil Dalam Negeri, SPRM dan Jabatan Siasatan Jenayah untuk
terus — mungkin mereka lakukan tetapi kita minta penjelasan dibuat. Ini kerana jabatan-
jabatan ini juga ada yang terpalit dengan beberapa tuduhan termasuk penglibatan
keluarga mantan Gabenor Bank Negara dalam kes-kes berprofil tinggi seperti ini dengan
Singapura.

Jadi, saya minta sekali lagi supaya kes ini, saya tidak mahu— kerana ada Yang
Berhormat Pekan bangkitkan. Dia kata ini tidak ada kes dan juga Global Financial Integrity
(GF) tidak ada kaitan. Saya rasa aneh kerana seperti mana yang saya telah sebutkan
Global Financial Integrity Report 2019 itu meletakkan Malaysia paling tinggi aliran wang
haram yang dibawa keluar iaitu USD33.7 bilion, lebih daripada RM130 bilion. Kalau
RM130 bilion aliran wang haram dibawa keluar dianggap ringan, masalah malapetaka lah
kepada negara ini. Jadi kita kena ingat.

Selain itu GFI dan kita sudah bangkitkan tentang kenyataan yang diberi kerjasama
oleh World Bank, IMF, UN dan OECD. Ini bukan perkara baru. Saya rumuskan bahawa
terlalu lama laporan-laporan ini, pendedahan ini dibuat tetapi paling lembap tindakan oleh
agensi-agensi terlibat dalam negara kita.

Tahun 2014 - Luxembourg Leaks. 2015 - Swiss Leaks: Murky Cash Sheltered by
Bank Secrecy. Tahun 2016 - The Panama Papers: Exposing the Rogue Offshore Finance
Industry. Tahun 2017 - Paradise Papers: Secrets of the Global Elite dan Tahun 2021 -
Pandora Papers.

Saya sebut di sini tentang Global Elite, seperti juga elit politik dalam negara.
Janganlah agensi ini menjadi perkakas, bersekongkol dengan elit penguasa, sama ada
politik atau bisnes yang mengaut puluhan bilion ringgit tetapi tidak berani adakan siasatan.
Jadi saya minta penjelasan yang lebih teliti, selain daripada jaminan Yang Berhormat
Menteri bahawa Yang Amat Berhormat Perdana Menteri akan memanggil, memberitahu
mereka supaya siasatan harus telus dan disegerakan. Terima kasih.

Tuan Pengerusi: Terima kasih Yang Berhormat Ketua Pembangkang.
Seterusnya saya ingin menjemput Yang Berhormat Pasir Mas. Silakan.

11.48 pg.

Tuan Ahmad Fadhli bin Shaari [Pasir Mas]: Bismillahi Rahmani Rahim.
Assalamualaikum warahtullahhi wabarakatuh. Terima kasih Tuan Pengerusi.

Saya terus merujuk kepada butiran P.6, 03400 - Kompleks Latihan
Islam/Tahfiz/Pusat Komuniti Orang Asli. Perbelanjaan sebenar 2020 adalah RM4.981 juta.
Peruntukan tahun 2021 ialah RM5.662 juta tetapi kenapa tahun 2022 turun mendadak
kepada RM2 juta?

Adakah misi ataupun peruntukan kepada kompleks latihan ini telah pun
diselesaikan sebahagian besarnya atau bagaimana? Apakah yang berlaku? Saya minta
penjelasan. P.6, 09900 - Pembangunan Suruhanjaya Pilihan raya (SPR). Perbelanjaan
sebenar 2020 adalah RM10.2 juta. Peruntukan tahun 2021 RM7.9 juta. Tahun 2022 turun
kepada RM6.5 juta.

la bagi saya adalah satu penurunan yang agak mendadak dalam kerajaan sedang
bersiap-sedia untuk melaksanakan Undi18 dan mungkin pada tahun hadapan ini, boleh
jadi akan berlaku pilihan raya dengan situasi di Melaka dan sebagainya.

Kalau tanya pada saya, saya rasa lebih baik untuk kerajaan untuk menimbangkan
supaya diadakan pilihan raya umum dengan seberapa segera dengan situasi sekarang
kalau COVID-19 telah pun reda.
