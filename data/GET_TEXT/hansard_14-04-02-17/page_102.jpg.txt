92 DR.22.11.2021

Dato’ Sri Mustapa bin Mohamed: Yang Berhormat Kalabakan.
Tuan Noor Amin bin Ahmad [Kangar]: [Ketawa]

Tuan Pengerusi [Dato’ Mohd Rashid Hasnon]: Yang Berhormat Kalabakan,
terus.

Tuan Ma’mun bin Sulaiman [Kalabakan]: Ya. Yang Berhormat Menteri, saya
ingin membangkitkan semula fasal peneroka baharu untuk FELDA di Sabah. Kalau kita
boleh ambil 2,000 orang peneroka baharu di Sabah. Kita boleh kasi keluar dari Pitas, Kota
Marudu, Kota Belut, daerah miskin ini kita beri mereka penempatan di FELDA Lahad Datu,
Kalabakan. Kita boleh selamatkan 2,000- keluarga di Sabah untuk keluar daripada
kemiskinan. Terima kasih.

Dato’ Sri Mustapa bin Mohamed: Ini dibangkitkan Yang Berhormat Kalabakan
setiap kali- Kalabakan ada Umas, Umas 1, 2, 3, 4. Ini Felda Umas.

Tuan Ma’mun bin Sulaiman [Kalabakan]: Ada Umas.
Dato’ Haji Salim Sharif [Jempol]: Yang Berhormat Menteri.
Dato’ Sri Mustapa bin Mohamed: Jadi ini...

Tuan Noor Amin bin Ahmad [Kangar]: Kangar.

Dato’ Sri Mustapa bin Mohamed: Kalau tidak silap saya ini janji pilihan raya
Warisan lah ya.

Dato’ Haji Salim Sharif [Jempol]: Jempol.

Dato’ Sri Mustapa bin Mohamed: Jadi, kerajaan buat masa ini tidak ada
rancangan untuk masukkan peneroka baru dalam kawasan FELDA...

Tuan Ma’mun bin Sulaiman [Kalabakan]: Ladang FELDA di Sabah terlalu besar
Yang Berhormat Menteri.

Dato’ Sri Mustapa bin Mohamed: Itu dasar untuk sekarang ini...
Tuan Ma’mun bin Sulaiman [Kalabakan]: Tolonglah orang Sabah.

Dato’ Sri Mustapa bin Mohamed: Kita akan mantapkan apa yang ada. Kita ada
112 ribu orang peneroka sekarang ini. Jadi, angkanya kita akan tambah. Itu dasar
kerajaan pada masa ini. Okey, sekali Yang Berhormat Kangar.

Tuan Noor Amin bin Ahmad [Kangar]: Terima kasih Yang Berhormat Menteri...
Dato’ Haji Salim Sharif [Jempol]: Jempol ada.

Tuan Noor Amin bin Ahmad [Kangar]: Terima kasih Tuan Pengerusi.

Dato’ Haji Salim Sharif [Jempol]: Yang Berhormat Menteri.

Tuan Noor Amin bin Ahmad [Kangar]: Kita ada Wawasan Kemakmuran
Bersama sehingga tahun 2030. Akan tetapi kalau saya tengok tadi daripada penjelasan
Yang Berhormat Menteri, saya harap projek-projek khas ini akan mempertimbangkan
objektif untuk kita merapatkan jurang pembangunan antara kawasan, antara wilayah.

Jadi sebab apa, sebab saya bimbang isu-isu kemiskinan sekarang banyak
berlaku di bandar. Jadi, kalau kita hanya fokus kepada itu sahaja, jadi pengaliran wang itu
banyak akan berpusat di bandar. Jadi, kita akan gagal mencapai objektif Wawasan
Kemakmuran Bersama.

Saya hendak tanya juga sikit lagi, tentang pembangunan kawasan nelayan ini.
Dulu banyak buat di Perak tetapi kalau kita tengok dalam bajet sekarang ini sudah
memang kurang sangat. Adakah pembangunan kawasan nelayan ini hanya tertumpu
kepada negeri itu sahaja? Bagaimana dengan pembangunan perkampungan nelayan di
negeri-negeri lain sebab kebanyakan perkampungan nelayan ini di tanah rizab untuk
sama ada di laut ataupun sungai. Jadi, apa usaha kementerian untuk memastikan mereka
ini tidak terancam daripada — mungkin kerajaan negeri hendak pindahkan mereka dan
sebagainya.
