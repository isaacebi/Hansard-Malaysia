DR.22.11.2021 67

pilihan raya baru-baru ini. Saya ingin mengetahui, sejauh manakah keberkesanan SOP
yang dilaksanakan di PRN Melaka dan sejauh mana SOP yang ditetapkan oleh SPR di
PRN Melaka dapat dipatuhi? Saya juga ingin mengetahui, adakah SOP Pilihan Raya
Negeri Melaka ini akan turut digunakan di Pilihan Raya Negeri Sarawak serta Pilihan Raya
Umum Ke-15?

Seterusnya Butiran 040100 — Jabatan Kemajuan Islam Malaysia (JAKIM).
Menjelang tahun 2030, pasaran halal global dianggarkan mencecah USD5.0 trilion,
manakala pasaran domestik pula dianggarkan mencecah USD113.2 bilion. Saya melihat
industri halal ini mempunyai potensi yang sangat besar untuk diperkasakan.

Saya ingin mengetahui sehingga kini, berapakah jumlah pemegang Sijil
Pengesahan Halal Malaysia yang aktif di seluruh negara serta bagaimana penyertaan
syarikat Bumiputera terhadap sijil SPHM ini? Apakah strategi yang akan dilaksanakan
oleh kerajaan dalam memastikan industri halal di negara kita mampu mendapat tempat di
peringkat antarabangsa serta adakah terdapat sebarang usaha yang telah dilaksanakan?
Adakah terdapat sebarang sesi libat urus di antara JAKIM bersama Kementerian
Pembangunan Usahawan dan Koperasi dalam memastikan negara kita mampu untuk
menjadi peneraju di sektor halal global?

Saya ingin menyentuh Butiran 50000 — Pembangunan Harta Wakaf. Pandemik
COVID-19 menyaksikan cabaran paling getir kerajaan dalam menguruskan ekonomi
negara. Kita melihat pembangunan wakaf merupakan jalan penyelesaian kepada
kerajaan dalam mendepani cabaran ini. Saya yakin dan percaya aset serta dana wakaf
sedia ada berpotensi untuk dimanfaatkan dan dimajukan demi kebaikan masyarakat
dalam jangka masa panjang.

Saya ingin bertanya kepada kerajaan, apakah strategi yang dilaksanakan bagi
memperbanyakkan lagi penglibatan individu dalam berwakaf serta bagaimanakah
kerajaan melihat penyertaan syarikat korporat dalam wakaf ini? Adakah terdapat
sebarang perancangan oleh pihak kerajaan bagi membangunkan pangkalan data khas
bagi memudahkan pembangunan harta wakaf, seterusnya memudahkan kerajaan
merangka pelan pembangunan harta wakaf dengan lebih bersasar?

Tuan Pengerusi, butiran seterusnya adalah Butiran 070100 — Kedaulatan
Sempadan dan Titik Pangkal Negara. Saya ingin mengetahui, adakah peruntukan ini
mencukupi bagi memperkemaskan kawalan sempadan negara? Saya merasakan
peruntukan sebanyak RM3 juta ini tidak mencukupi dan ia wajar ditambah. Bagaimana
kerajaan akan memastikan sebarang bentuk pencerobohan sempadan negara dapat
diatasi secara total pada masa akan datang? Bagaimanakah tahap kesiapsiagaan
kawalan keselamatan di setiap titik pangkal negara?

Tuan Pengerusi, butiran seterusnya adalah Butiran 020200. Baru-baru ini, hasil
penyelidikan Transparency International Pertahanan dan Keselamatan yang berpusat di
United Kingdom telah memberikan penarafan 45 mata ataupun gred D kepada negara kita
dalam Indeks Integriti Pertahanan Kerajaan (GDI) bagi tahun 2020. Saya mohon
penjelasan daripada pihak kerajaan terhadap penarafan ini yang dilihat mendukacitakan.
Apakah ia benar? Saya mohon penjelasan.

Saya juga ingin mengetahui, sejauh manakah Pusat Governans, Integriti dan
Antirasuah Nasional (GIACC) telah memainkan peranannya dalam mengurangkan gejala
rasuah di negara kita? Apakah bentuk penekanan serta tindakan yang akan dan telah
dilaksanakan bagi mengurangkan kes rasuah di dalam negara kita? Terima kasih Tuan
Pengerusi.

Tuan Pengerusi: Terima kasih Yang Berhormat Parit. Kita dah dengar tiga pihak
kerajaan. Boleh saya panggil Yang Berhormat Kuantan dulu? Selepas ini Yang
Berhormat Bachok. Silakan Yang Berhormat Kuantan.

4.18 ptg.

Puan Fuziah binti Salleh [Kuantan]: Terima kasih Tuan Pengerusi. Bismillahi
Rahmani Rahim. Saya memulakan perbahasan saya di bawah Kepala Bekalan B.6
dengan Butiran 010800 — Jabatan Perangkaan Malaysia (DOSM) di mana baru-baru ini
