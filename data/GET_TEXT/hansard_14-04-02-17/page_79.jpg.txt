DR.22.11.2021 69

Puan Fuziah binti Salleh [Kuantan]: Butiran 71000 - Penyelarasan Program
Pembasmian Kemiskinan. Saya ingin bertanya bagaimana peruntukan ini akan
digunakan? Adakah akan melibatkan kajian berkenaan mengimplementasikan indeks
kemiskinan multi dimensi cara baru mengukur kemiskinan ataupun kita hendak ukur
kemiskinan cara lama. Adakah ianya dalam bajet ini akan digunakan untuk mengkaji,
mengukur cara baru. Terima kasih Tuan Pengerusi.

Tuan Pengerusi: Terima kasih Yang Berhormat Kuantan. Seterusnya saya
menjemput Yang Berhormat Bachok. Silakan.

4.23 ptg.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Pengerusi. Assalamualaikum warahmatullahi wabarakatuh, Bismillahir Rahmanir Rahim
[Membaca sepotong ayat doaJj. Saya terus kepada Butiran 010300 — Strategik. Saya
merujuk kepada dokumen semakan semula separuh penggal Pelan Antirasuah Nasional
2019-2023 yang menyentuh khusus di bawah peranan Suruhanjaya Pilihan Raya.

Terdapat pelbagai inisiatif yang dirangka di bawah objektif strategik iaitu
mereformasi sistem perundangan dan pilihan raya yang akan dilaksanakan dalam fasa
kedua Pelan Antirasuah Nasional ini. Cuma saya ingin tahu beberapa perkembangan
serta perancangan yang diletakkan oleh kerajaan bagi memenuhi inisiatif yang dirangka
tersebut. Pertama sejauh mana kajian ke atas penggunaan dan pelaksanaan pilihan raya
elektronik yang sedang berjalan ketika ini? Apakah aspek yang dititikberatkan, yang akan
diketengahkan dalam kajian tersebut?

Perkara kedua yang saya kira sangat penting adalah berkenaan perbelanjaan
pilihan raya melibatkan had perbelanjaan bagi calon yang bertanding selain mekanisme
untuk menentusahkan item perbelanjaan dan nilaian yang digunakan oleh calon-calon
yang bertanding dalam pilihan raya nanti. Perkara ini sudah tentu isu yang besar dan
sering kali rakan-rakan Ahli Parlimen bangkitkan dalam Dewan yang mulia ini kerana ia
secara tidak langsung melibatkan sumber pendanaan parti politik yang bertanding.

Dalam perkara ini saya ingin tahu sejauh mana aspek penentuan perbelanjaan ini
dilibat uruskan dengan pihak-pihak berkepentingan ketika ini bagi mendapatkan outcome
yang diharapkan oleh kerajaan. Apakah kerajaan akan menyediakan mekanisme yang
terperinci bagi memantau perbelanjaan calon dalam pilihan raya kelak khususnya
menjelang PRU-15 kelak.

Perkara ketiga adalah mengenai inisiatif yang membabitkan penggunaan jentera
kerajaan bagi tujuan kempen tujuan kempen dan pelaksanaan pilihan raya yang
memerlukan kepada penambahbaikan ke atas Akta Kesalahan Pilihan Raya 1954. Saya
ingin tahu sejauh mana ia diteliti bagi memastikan peraturan ini dapat dipasakkan dalam
lunas perundangan sedia ada.

Apa yang saya ingin tekankan dalam perbahasan ini adalah kita mahukan
pengamalan pilihan raya yang bersih kerana di sinilah asas pembentukan sebuah
kerajaan yang telus dan berintegriti. Oleh itu saya sangat mengharapkan agar inisiatif-
inisiatif yang dirangka dalam Pelan Antirasuah Nasional ini dapat digarap dengan segera
dan diterapkan dalam pilihan raya umum kelak.

Butiran 040100 — Jabatan Kemajuan Islam Malaysia (JAKIM). Saya ingin
menyentuh beberapa perkara di bawah butiran ini. Pertama saya ingin tahu rancangan
strategik kerajaan di bawah JAKIM bagi menangkis isu-isu semasa yang berlaku dalam
kalangan masyarakat khususnya di media sosial. Perkara ini wajar diteliti kerana pelbagai
isu yang berlegar dalam kalangan rakyat, kadang-kadang melibatkan perbahasan hukum
serta sudut pandang Islam yang memerlukan kepada pihak JAKIM bertindak secara
pantas. Inilah cabaran dakwah hari ini yang perlu kepada sebuah reformasi serta
pembaharuan supaya ia terus segar di dalam masyarakat.

Kedua adalah berkaitan dengan kes-kes ajaran sesat yang tumbuh ibarat
cendawan selepas hujan dan terus mengundang kekeliruan dalam masyarakat. Kita perlu
sedar bahawa meskipun dalam keadaan pelaksanaan PKP serta kehadiran ujian
pandemik COVID-19, kewujudan ajaran-ajaran sesat baharu masih sukar untuk
