34 DR.22.11.2021

boleh diusulkan sekali oleh Yang Berhormat Jerai untuk dimasukkan juga pertimbangan
untuk Rang Undang-undang 355 itu diperkasakan dalam belanjawan ini. Terima kasih.

Tuan Sabri bin Azit [Jerai]: Okey, masukkan dalam ucapan saya. Seterusnya,
terima kasih...

Datuk Haji Shabudin Yahaya [Tasek Gelugor]: Yang Berhormat Jerai. Yang
Berhormat Jerai minta laluan sikit ya. Yang Berhormat Jerai apabila Yang Berhormat Jerai
bercakap tentang peruntukan yang berkait dengan Mahkamah Syariah, satu perkara yang
patut juga dilihat oleh pihak kerajaan ialah tentang penubuhan Majlis Peguam Syarie
Wilayah Persekutuan. Jadi Majlis Peguam Syarie Wilayah Persekutuan ini adalah amat
penting untuk diberi peruntukan khas bagi mereka mengendalikan urusan-urusan yang
berkait dengan Peguam Syarie Wilayah Persekutuan sama seperti Bar Council.

Jadi kalaulah Majlis Peguam Syarie ini tidak diberikan satu peruntukan, sukar
untuk mereka bergerak dan kalau Majlis Peguam Syarie tidak dapat bergerak maka
Mahkamah Syariah juga tidak akan dapat bergerak, akan ada kepincangan. Jadi
persoalannya apakah peruntukan yang telah disediakan oleh kerajaan kepada Majlis
Peguam Syarie Wilayah Persekutuan? Terima kasih.

Tuan Sabri bin Azit [Jerai]: Terima kasih Yang Berhormat yang bertanya. Jadi
apa pun, menjadi harapan kita bersama agar direalisasikan apa yang disebut oleh Yang
Berhormat.

Saya teruskan dengan Jabatan Perdana Menteri dengan Butiran 040100 —
Jabatan Kemajuan Malaysia (JAKIM). Saya ingin meminta penjelasan daripada Yang
Berhormat Menteri kod 4000, di mana ada penambahan di bawah pemberian dan kenaan
bayaran tetap lebih kurang RM3,589,800. Saya mohon penjelasan daripada Yang
Berhormat Menteri berkenaan dengan perkara ini.

Perkara yang kedua di bawah butiran JAKIM, juga saya ingin bertanya kepada
Yang Berhormat Menteri, bagaimana berkenaan dengan guru-guru KAFA di mana guru-
guru KAFA telah pun dijanjikan penyerapan kepada jawatan tetap pada tahun 2021.
Adakah perkara ini dalam kajian lagi? Kalau ada kajian, adakah tempoh masa yang
tertentu? Jadi saya akhir sekian, wabilahitaufik. Assalamualaikum warahmatullahi
wabarakatuh.

Tuan Pengerusi: Waalaikumsalam, terima kasih Yang Berhormat Jerai. Saya
jemput Yang Berhormat Sungai Petani.

01210

Dato’ Johari bin Abdul [Sungai Petani]: Terima kasih Tuan Pengerusi. Saya
mulakan dengan B.6 Butiran 020000, khususnya Butiran 020300 — Bahagian
Penyelidikan. Bahagian Penyelidikan di JPM adalah suatu bahagian yang amat sensitif,
khususnya bahagian yang melibatkan organisasi perisikan luar negara.

Baru-baru ini, kita dikejutkan dengan bagaimana mantan Ketua Pengarah
Perisikan pecah amanah, satu jumlah wang yang cukup besar, USD2.1 juta. Kemudian
apabila beliau ditahan, duit itu pula jadi masalah dan hilang di dalam atau pada simpanan
kerajaan.

Jadi isu yang saya hendak bangkitkan di sini ialah sejauh manakah kerajaan
memperketat perjalanan jabatan ini? _Kerana jabatan ini amatlah sensitif, Tuan Pengerusi,
khususnya yang melibatkan intelligence kita. Apatah lagi saya hendak tahu, apakah
asasnya ada penambahan kepada hampir RM10 juta kalau berbanding dengan tahun
2021 sebanyak RM67 juta kepada tahun 2022 sebanyak RM77 juta? Itu yang pertama.

Keduanya, saya lihat ada kelalaian yang ketara sekali apabila didapati bahawa
mantan Ketua Pengarah, Datuk Hasanah Abdul Hamid tidak menyediakan dua perkara
penting sebelum beliau menamatkan tugas beliau iaitu pertama sekali ialah penyerahan
senarai tugas yang kita panggil Nota Serah Tugas. Keduanya fail meja. Bagaimana
mungkin pegawai tinggi kerajaan yang melepaskan jawatan ataupun pindah jawatan tidak
menyediakan dua dokumen penting ini? Sudah tentu amat mengejutkan lagi apatah lagi
daripada agensi penyelidikan yang saya sebutkan tadi. Jadi, saya perlu jawapan, apakah
yang berlaku sebenarnya dalam unit ini? Kerana ia melibatkan keselamatan negara.
