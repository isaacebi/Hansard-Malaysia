DR.22.11.2021 75

Saya juga masih mendesak supaya kerajaan perlu memberi peruntukan Ahli
Parlimen yang sama rata kepada seluruh Ahli Parlimen sama ada pembangkang
mahupun kerajaan, apatah lagi ada tiga kumpulan yang tidak dapat peruntukan Ahli
Parlimen itu. Sekian, terima kasih.

Tuan Pengerusi: Terima kasih. Yang Berhormat Tampin, silakan.
1650
4.50 ptg.

Datuk Dr. Hasan bin Bahrom [Tampin]: Terima kasih Tuan Pengerusi kerana
memberi ruang masa untuk saya membicarakan ataupun terlibat di dalam perbahasan
dalam jawatankuasa ini.

Saya ingin menyentuh beberapa butiran iaitu Butiran 040100 — Jabatan Kemajuan
Islam Malaysia (JAKIM) di mana peruntukannya meningkat hampir RM10 juta. Jadi, kalau
kita lihat, bolehkah kementerian memastikan setiap perbelanjaan yang dilakukan bebas
daripada sebarang salah laku, ketirisan dan salah guna kuasa? Saya ingin bertanya,
apakah peruntukan yang diberikan itu untuk peningkatan tahap profesionalisme guru-guru
KAFA dan menjadikan guru-guru KAFA sebagai kakitangan tetap agar mereka dapat
perbelanjaan dengan baik?

Maahad tahfiz salah satu di antara sistem pendidikan di negara ini mendapat
sambutan daripada masyarakat. Oleh sebab itu, maahad tahfiz hendaklah diangkat sistem
pendidikannya agar anak-anak yang terlibat di dalam sistem pendidikan tahfiz termasuk
dalam arus perdana pendidikan negara.

Justeru. itu, peruntukan yang besar ini mestilah termasuk di dalam
mengarusperdanakan pendidikan tahfiz. Apakah peruntukan tersebut termasuk di dalam
pemodenan infrastruktur maahad tahfiz dan apakah kerajaan telah membuat kajian
menyeluruh bagi membuat penyelarasan institusi tahfiz yang wujud di dalam negara pada
hari ini?

Butiran 03400 — Kompleks Latihan Islam/Tahfiz/Pusat Komuniti Orang Asli iaitu
peruntukan yang diberikan menurun daripada RM5 juta kepada RM2 juta. Mengapakah
peruntukan ini dikurangkan? Apakah pusat latihan tersebut telah siap dibina atau ia masih
dalam pembinaan? Apakah perancangan kerajaan dalam mengendalikan pusat latihan
ini? Bagaimanakah dana ini digunakan dengan sebaik mungkin? Apakah peruntukan itu
mencukupi bagi mengendalikan kekerapan latihan yang akan dikendalikan? Apakah
setiap kampung Orang Asli telah terdapat pusat komuniti untuk meningkatkan kebolehan
masyarakat dalam pelbagai aspek?

Kita dapat banyak pusat komuniti masyarakat Orang Asli tidak terurus dengan
baik. Justeru itu, saya mencadangkan supaya peruntukan ini memastikan agar Pusat
Komuniti Orang Asli dibangunkan dengan baik.

Saya ingin menyentuh Butiran 11800 — Pembangunan Mahkamah Syariah iaitu
menurun daripada RM29 juta kepada RM15 juta. Mengapakah ia dikurangkan?
Sedangkan kalau kita lihat kedudukan fizikal Mahkamah Syariah di seluruh negeri,
kadang-kadang tidak sesuai sebagai sebuah Mahkamah Syariah. Apakah peruntukan ini
termasuk membina bangunan Mahkamah Syariah di daerah-daerah yang agak uzur
termasuk juga Mahkamah Syariah di Daerah Tampin?

Butiran 16500 — Program Kelestarian FELDA. la meningkat begitu besar daripada
RM225 juta kepada RM1 bilion. Mengapakah peruntukan ini meningkat mendadak?
Apakah peruntukan tersebut termasuk perkara-perkara yang berkaitan dengan rumah
generasi kedua? Apakah terdapat dalam peruntukan ini program yang melibatkan
keusahawanan masyarakat FELDA dalam meningkatkan sumber pendapatan mereka?

Bagaimana projek yang dilaksanakan di Felda Bukit Rokan, Negeri Sembilan?
Apakah ia berjaya dan memberi manfaat kepada masyarakat FELDA? Apakah projek
tersebut telah memberi manfaat kepada peneroka FELDA yang berhampiran? Berapa
jumlah peneroka FELDA yang berhampiran terlibat dengan projek tersebut? Apakah
dengan peruntukan begitu besar FELDA akan membuka beberapa projek yang
seumpama dengan apa yang dilakukan di program ataupun projek Felda Bukit Rokan?
