70 DR.22.11.2021

dibendung. Sebanyak 47 ajaran sesat dikesan sejak Januari 2020 menunjukkan begitu
mudahnya ajaran sesat ini mendapat tempat dalam masyarakat pada hari ini. Saya yakin
pihak JAKIM telah mengambil tindakan yang proaktif bersama-sama dengan Majlis
Agama Islam Negeri dan Jabatan Agama Islam Negeri bagi menangani perkara ini.

Cuma apa yang ditangani masih bersifat control damage selepas ia menular
dalam masyarakat. Apakah langkah kerajaan untuk menangani ajaran sesat ini di
peringkat pencegahan awal supaya rakyat dalam negara tidak sesekali terpengaruh
dengan ajaran-ajaran sesat ini. Saya ingin tahu apakah inisiatif yang dilaksanakan di
bawah panel kajian akidah mengenai perkara ini.

Butiran 070200 - Penubuhan Pusat Strategi Keselamatan Negara (NASTRAC),
MKN. Saya ingin mengambil maklum rancangan kerajaan untuk menubuhkan Pusat
Strategi Keselamatan Negara (NASTRAC) bagi menumpukan kepada aspek pemikiran
dan perancangan strategi terhadap Dasar Keselamatan Negara. Namun apa yang
menjadi kebimbangan saya adalah ia tidak kurang mengulangi penubuhan Pusat
Keamanan Antarabangsa Raja Salman yang dihapuskan kerana berlakunya perubahan
pentadbiran kerajaan. Persoalan saya di sini apakah yang membezakan antara
NASTRAC dan KSCIP ini yang telah dihapuskan kalau bukan untuk pembangunan
pemikiran strategi anti keganasan.

Kedua, mengapa kita tidak sekadar menggembleng agensi-agensi pemikiran lain
seperti ISIS untuk tujuan yang sama. Ketiga, dalam konteks yang sama mengapa
NASTRAC tidak diletakkan di bawah kepentingan kementerian yang diberikan portfolio
khusus mengenai keselamatan seperti KDN atau Kementerian Pertahanan supaya
peranan kementerian tersebut dapat terus di perkasa dalam melawan jenayah keganasan
dan keselamatan negara.

Terakhir saya pohon Tuan Pengerusi, Butiran 50000 — Pembangunan Harta
Wakaf. Aspek instrumen wakaf ini merupakan satu teras yang penting dalam sistem
kewangan Islam. Saya berpandangan kejayaan kerajaan memperkenalkan wakaf akhir
tahun lalu telah membuka lembaran baru kepada instrumen wakaf untuk terus berperanan
dalam masyarakat dalam negara kita.

01630

Peruntukan RM10.5 juta terhadap permulaan inisiatif Wakaf Halal PKS, Wakaf
Pertanian dan Wakaf Bencana sangat-sangat dialu-alukan bagi terus memastikan sistem
wakaf memainkan peranan bagi membangunkan sosioekonomi masyarakat. Cuma saya
pohon kerajaan untuk menjelaskan mekanisme penyaluran dana ini mengikut kategorinya
berdasarkan apa yang diumumkan oleh kerajaan. Bagaimana dana ini akan diuruskan
dengan baik bagi mencapai sasaran tersebut. Terima kasih.

Tuan Pengerusi: Terima kasih Yang Berhormat Bachok. Yang Berhormat
Sepang.

4.30 ptg.

Tuan Mohamed Hanipa bin Maidin [Sepang]: Terima kasih Tuan Pengerusi.
Saya terus kepada — pertamanya sebelum saya mulakan perbahasan tentang butiran ini,
saya ingin mengucapkan tahniah kepada Barisan Nasional kerana memenangi pilihan
raya di Melaka yang menunjukkan bahawa kalau tidak ditebuk atap, memang negara kita
ini negara yang amat baik dari segi mengekalkan demokrasi. Saya juga mengucapkan
tahniah kepada Parti PAS oleh sebab dilaporkan bahawa Timbalan Presiden mengatakan
undi calon PAS agak memberangsangkan. Walaupun Yang Berhormat Bachok dilaporkan
bahawa daripada lapan orang calon PAS yang bertanding atas tiket PN, tujuh hilang
deposit.

Dato’ Dr. Mohd Khairuddin bin Aman Razali [Kuala Nerus]: Apa kaitannya
perbahasan ini?

Tuan Mohamed Hanipa bin Maidin [Sepang]: Tidak. Hendak ucap tahniahlah.

Dato’ Dr. Mohd Khairuddin bin Aman Razali [Kuala Nerus]: Gatal mulut betul
lah.
