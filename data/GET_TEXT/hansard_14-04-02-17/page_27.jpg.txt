DR.22.11.2021 17

Mesyuarat Penyelarasan Cadangan Pemerkasaan OKU bersama-sama Kementerian
Pembangunan Wanita, Keluarga dan Masyarakat pada 17 September 2020.

Pelan ini juga telah melalui beberapa sesi libat urus di peringkat JAKIM, Jabatan
Agama Islam Negeri-negeri, Majlis Agama Islam Negeri-negeri. Libat urus melibatkan
kementerian-kementerian yang berkaitan akan diadakan dari semasa ke semasa
mengikut keperluan dan bagi memperkemaskan pelan ini sebelum ia dilaksanakan pada
tahun 2022.

Bagi melengkapi Pelan Tindakan OKU Kebangsaan dan juga Dasar OKU Negara
yang sedia ada. Penggubalan pelan ini merupakan keprihatinan kerajaan terhadap
golongan OKU dan ia sekali gus merupakan komitmen kerajaan dalam usaha memastikan
OKU mendapat kefahaman yang baik tentang Islam di samping masyarakat cakna
terhadap keperluan golongan OKU Muslim. Sekian terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan pertama, sila Yang Berhormat Kemaman.

Tuan Che Alias bin Hamid [Kemaman]: Terima kasih Tuan Yang di-Pertua.
Terima kasih Yang Berhormat Timbalan Menteri.

01100

Saya telah meneliti jawapan daripada kementerian bahawa ini yang beri
kelonggaran kepada golongan OKU untuk dikecualikan daripada menghadiri Kursus
PraPerkahwinan Islam atas faktor kekangan yang dihadapi oleh golongan tersebut.

Namun, sebaliknya saya berpandangan kerajaan perlu membantu golongan OKU
untuk seboleh mungkin hadir ke Kursus PraPerkahwinan Islam agar hak mereka untuk
memulakan sebuah perkahwinan berlandaskan penghayatan beragama dipenuhi. Soalan
tambahan saya adakah kerajaan berhasrat untuk mewujudkan inisiatif-inisiatif yang lebih
proaktif agar kekangan-kekangan yang dihadapi oleh golongan OKU ini untuk menghadiri
Kursus PraPerkahwinan Islam dapat diatasi. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kemaman. Dipersilakan Timbalan Menteri. Satu minit.

Datuk Haji Ahmad Marzuk bin Shaary: Terima kasih kepada Yang Berhormat
Kemaman yang sangat prihatin kepada golongan OKU ini sebagai mana yang kita telah
pun memberi jawapan sebelum daripada ini tentang isu berkaitan dengan Kursus
PraPerkahwinan kepada golongan OKU. JAKIM dalam usaha menambah baik sistem
pengurusan perkahwinan Islam yang turut mempertimbangkan pembangunan e-learning
bagi Kursus PraPerkahwinan Islam.

Pelaksanaan Kursus Pra Perkahwinan Islam melalui e-/eaning akan
mempertimbangkan penyampaian modul khusus yang lebih interaktif dan mesra OKU
seperti paparan grafik, penyediaan jurubahasa isyarat pada rakaman video ceramah serta
animasi yang selaras dengan kandungan modul bersepadu Kursus PraPerkahwinan
Islam. Di samping itu pelan tindakan OKU Muslim sedang dibangunkan oleh JAKIM
sebagai inisiatif menyantuni golongan OKU Muslim dan pelan tersebut akan mengambil
kira perkara-perkara berkaitan termasuk penganjuran Kursus PraPerkahwinan kepada
golongan OKU.

Pelan yang dibangunkan oleh JAKIM sebagai inisiatif bagi mendukung pelan
tindakan OKU Kebangsaan dan juga Dasar OKU Negara sedia ada di bawah Kementerian
Pembangunan Wanita, Keluarga dan Masyarakat dan banyak inisiatif yang telah pun
dilaksanakan. Dalam minggu ini sahaja pihak JAKIM telah pun mengelola satu
sumbangan daripada CIMB Bank yang telah pun menyumbang sebanyak RM100,000
untuk pencetakan Al-Quran Braille kepada golongan OKU yang cacat penglihatan dan
banyak lagi inisiatif-inisiatif yang sedang dan melibatkan sektor korporat dan juga pihak-
pihak yang dermawan untuk turut bersama untuk membantu golongan OKU ini. Sekian
terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri Timbalan Menteri. Soalan tambahan kedua, saya menjemput Yang
Berhormat Simpang Renggam.
