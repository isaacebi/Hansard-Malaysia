DR.22.11.2021 5

Seperti Dewan yang mulia ini sedia maklum, Amerika Syarikat adalah merupakan
rakan penting dalam usaha kerajaan dalam menangani pandemik COVID-19. Selain
diplomasi kesihatan terdapat pelbagai bidang baharu yang boleh diterokai bagi
melonjakkan kerjasama antara kedua-dua negara.

Antaranya, tenaga boleh diperbaharui, robotik, kewangan, ekonomi digital dan
keselamatan siber. Kementerian Luar Negeri dalam hal ini akan terus bekerjasama
dengan kementerian-kementerian berkaitan ke arah matlamat ini serta memperkukuhkan
lagi Perkongsian Komprehensif Malaysia-Amerika Syarikat yang dimeterai pada tahun
2014.

Pada masa yang sama Kerajaan Malaysia akan terus memantau pelaksanaan
dasar luar Kerajaan Amerika Syarikat dan kesannya di rantau Asia Tenggara. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih, sila
soalan tambahan pertama, Yang Berhormat Pulai.

Datuk Seri Haji Salahuddin bin Ayub [Pulai]: Terima kasih Tuan Yang di-Pertua
dan terima kasih Yang Berhormat Timbalan Menteri Luar Negeri yang menjawab. Saya
rasa agak komprehensif tentang polisi Amerika Syarikat dalam soalan yang saya
bangkitkan.

Cuma Tuan Yang di-Pertua, saya ingin mendapatkan unjuran tindakan yang agak
proaktif, apakah juga kita mengkaji dan meningkatkan polisi kita terhadap dasar kita
dengan China. Bukan dengan maksud untuk meningkatkan ketegangan dalam konteks
Malaysia yang ada nama yang baik sebagai pelopor ASEAN dalam polisi kita, aman,
bebas dan berkecuali.

Saya rasa negara perlu untuk melihat kembali dan mempertingkatkan dalam
bentuk polisi luar kita kalau ada jawapan dalam Dewan pada hari ini, bagaimanakah kita
harus meningkatkan hubungan kita dengan negara besar China? Terima kasih.

01020

Dato’ Haji Kamarudin Jaffar: Tuan Yang di-Pertua, terima kasih Yang Berhormat
Pulai. Soalan yang amat tepat pada masa ini dan ini selari dengan pemikiran dan
perancangan negara kita. Malah pada hari ini Malaysia terlibat dalam suatu persidangan
online dengan negara China untuk menyambut 30 tahun hubungan China dengan negara-
negara ASEAN.

Oleh sebab itu, yakinlah Yang Berhormat dan Ahli-ahli Dewan, bahawa hubungan
ini akan kita jaga dengan sebaik-baiknya, dengan menjaga kepentingan Malaysia dari
semua sudut. Kita akan memastikan bahawa hubungan kita, khususnya dengan negara
China dan juga negara-negara yang lain akan kita baiki supaya kepentingan untuk negara
kita akan terus kita peroleh. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya jemput Yang Berhormat
Pasir Mas.

Tuan Ahmad Fadhli bin Shaari [Pasir Mas]: Terima kasih Tuan Yang di-Pertua,
terima kasih Yang Berhormat Timbalan Menteri. Saya merujuk kepada soalan asal yang
dikemukakan tadi iaitu berhubung dengan isu Afghanistan iaitu pada dua bulan lepas kita
telah menyebut bahawa Malaysia tidak akan tergesa-gesa untuk mengiktiraf Afghanistan.
Akan tetapi beberapa hari ini kita membaca, bagaimana beberapa buah negara sudah
mula membuka kedutaan di Afghanistan iaitu antaranya seperti Pakistan, Turkmenistan,
Kazakhstan dan Iran. Begitu juga Turki, Itali dan Jerman juga bakal membuka kedutaan.
Begitu juga Afghanistan, kerajaan yang ada pada hari ini telah pun mengekalkan duta
mereka di Malaysia.

Jadi soalan saya, bagaimanakah Malaysia melihat peluang ke depan untuk
membuka kedutaan di Afghanistan, seterusnya mengiktiraf kerajaan baharu di
Afghanistan? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Pasir Mas. Sila Yang Berhormat Timbalan Menteri.
