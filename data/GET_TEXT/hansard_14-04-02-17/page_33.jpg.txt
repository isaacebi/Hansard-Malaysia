DR.22.11.2021 23

Berkenaan dengan cadangan untuk meningkatkan kompaun dan lain-lain, saya
fikir itu perlu dibawa untuk dibincangkan bukan sahaja di kementerian MITI tetapi juga di
kementerian lain kerana ia melibatkan kementerian-kementerian lain yang sama-sama
menangani penularan COVID-19 juga. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

11. Dato’ Mohd. Nizar bin Haji Zakaria [Parit] minta Menteri Perusahaan
Perladangan dan Komoditi menyatakan:

(a) sejauh manakah tahap kebergantungan sektor perladangan
terhadap tenaga kerja-kerja asing; dan

(b) apakah usaha yang telah dilaksanakan oleh kementerian bagi
menggalakkan penyertaan tenaga kerja tempatan ke dalam
sektor perladangan.

Timbalan Menteri Perusahaan, Perladangan dan Komoditi | [Dato' Sri Dr.
Wee Jeck Seng]: Terima kasih Tuan Yang di-Pertua, terima kasih Yang Berhormat.

Untuk makluman Yang Berhormat, sektor perladangan terutamanya sawit sangat
bergantung kepada pekerja asing dengan pekerja asing mewakili 74 peratus daripada
keseluruhan guna tenaga di sektor perladangan sawit. Bagi operasi penuaian khususnya
sawit, pergantungan kepada pekerja asing adalah sangat tinggi iaitu 94 peratus.

Kebergantungan sektor perladangan terhadap tenaga kerja asing adalah
disebabkan rakyat tempatan kurang berminat untuk bekerja dalam sektor ini yang
dikatakan bersifat 3D iaitu ‘kotor’, ‘sukar’ dan ‘bahaya’.

Kerajaan menyedari bahawa pergantungan yang berterusan terhadap pekerja
asing ini boleh menjejaskan sektor perladangan sawit untuk jangka masa panjang. Antara
usaha yang telah dilaksanakan dan akan terus dilaksanakan oleh kerajaan bagi
menggalakkan penyertaan tenaga kerja tempatan ke dalam sektor perladangan adalah
seperti berikut iaitu pertama, KPPK telah menganjurkan Karnival Kerjaya Agrikomoditi
2021 secara maya dengan kerjasama Kementerian Sumber Manusia melalui Pertubuhan
Keselamatan Sosial (PERKESO) pada 9 dan 10 Mac 2021 dan telah mendapat
penyertaan seramai 3,599 orang peserta berdaftar daripada kalangan warga tempatan
dengan tawaran sebanyak 8,694 kekosongan jawatan daripada lebih 26 buah majikan di
sektor perladangan dan industri komoditi.

Kedua, pembangunan modal insan melalui kursus yang ditawarkan di Institut
Perladangan dan Komoditi Malaysia (IMPAC) bagi melahirkan tenaga kerja mahir dalam
kalangan belia tempatan amat penting dalam sektor agrikomoditi bagi memastikan sektor
ini terus berdaya saing dan mengurangkan kebergantungan kepada pekerja asing.

Ketiga, menggalakkan penggunaan mesin atau jentera di sektor perladangan
terutamanya bagi aktiviti penuaian dan pemungutan buah tandan segar kerana aktiviti
tersebut memerlukan paling ramai pekerja. Untuk itu, kerajaan telah memperuntukkan
sejumlah RM4.5 juta di bawah RMKe-11 bagi melaksanakan Skim Galakan Mekanisasi
Industri Sawit (OPIMIS).

Di bawah skim tersebut, pihak peladang akan mendapat diskaun sehingga 20
peratus bagi setiap jentera yang dibeli untuk kegunaan di ladang sawit. Penggunaan
teknologi di sektor perladangan juga dapat menarik minta belia tempatan untuk menyertai
sektor agrikomoditi.

Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan. Silakan Yang Berhormat Parit.

Dato’ Mohd. Nizar bin Haji Zakaria [Parit]: Terima kasih Tuan Yang di-Pertua.
Terima kasih Yang Berhormat Timbalan Menteri yang telah pun menjelaskan. Isu tenaga
kerja di perladangan ini sentiasa kita dengar dan menjadi permasalahan apatah lagi dalam
tempoh suasana COVID-19 ini.
