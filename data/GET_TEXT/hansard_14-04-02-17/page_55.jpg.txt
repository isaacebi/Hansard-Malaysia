DR.22.11.2021 45

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Sedikit sahaja, sedikit sahaja. Bolehkah Yang Berhormat Batang Lupar
bersetuju dengan saya, bahawa ada sepuluh buah daerah yang termiskin di negara
Malaysia ini ada lapan di Sabah dan satu di Sarawak, bolehkah tumpuan tadi, kerja-kerja
pembasmian kemiskinan itu dilakukan, dilaksanakan di daerah-daerah yang saya sebut?

Dato Sri Hajah Rohani binti Abdul Karim [Batang Lupar]: Saya amat setuju
dengan cadangan daripada Yang Berhormat Beaufort sebab satu dari kawasan itu
termasuk kawasan saya juga, Yang Berhormat Beaufort. Oleh sebab itu saya kata, mesti
secara bersasar. Kita mesti melakukan yang terbaik supaya kita fokus kepada keadaan
kemiskinan di kawasan tersebut.

Sekarang saya sampai ke Matlamat Pembangunan Lestari 2030 (SDG 2030)
perlu diselaraskan dengan penjajaran dasar, program dan projek di bawah Bajet 2022
lebih spesifik kepada pencapaian setiap 17 matlamat SDG. Kerajaan juga harus memberi
penekanan kepada aspek pencapaian SDG dalam setiap program dan projek yang
hendak dilaksanakan dalam perbelanjaan mengurus dan pembangunan masing-masing.

Saya juga menyambut baik dengan pemakluman bahawa mulai Bajet 2022 dan
ingin mendapat penjelasan mengenai semua program dan projek akan diberi tag SDG
bagi memudahkan pemantauan pengagihan peruntukan mengikut SDG yang dilakukan.

Butiran 010800 — Jabatan Perangkaan Malaysia (DOSM). Pandemik COVID-19
telah melonjakkan kepentingan statistik yang mengubahkan bidang perangkaan apabila
data diperlukan setiap masa dan kemas kini dengan pantas. Penyebaran cepat data
granular atau terperinci dan telus amat dikehendaki warga Malaysia yang semakin prihatin
tentang isu statistik. Saya juga ingin memastikan bahawa supaya di dalam mengemas kini
data yang berkaitan dari semasa ke semasa, manual Analisis Bajet Gender (Gender
Analysis Budget) perlu dijadikan rujukan dan sesi konsultasi perlu diadakan dari semasa
ke semasa agar sasaran ini dicapai.

Walaupun pihak kementerian telah mengeluarkan arahan bagi pematuhan
kepada inisiatif ini, namun ketiadaan pemantauan yang menyeluruh menyebabkan ia
hanya sekadar dasar di atas kertas. Saya berpandangan bahawa Jabatan Perdana
Menteri atau MOF perlu menjadikan anchor kepada penambahbaikan bajet gender agar
bukan hanya dasar dapat diperkenalkan tetapi perkara yang lebih besar pelaksanaannya
menepati garis panduan dan pemantauan serta penilaian yang konsisten.

Saya amat mohon supaya pihak DOSM mengadakan Sex Aggregated Data untuk
keperluan perancangan masa depan. Terima kasih.

Tuan Pengerusi: Terima kasih, Yang Berhormat Batang Lupar. Sebelum saya
tangguhkan, saya ingin senaraikan nama-nama Yang Berhormat yang akan berbahas di
antara 2.30 petang hingga 3.30 petang nanti.

Dimulakan pada 2.30 petang oleh Yang Berhormat Padang Rengas diikuti oleh
Ahli-ahli Yang Berhormat berikut iaitu Yang Berhormat Rasah, Yang Berhormat Sabak
Bernam, Yang Berhormat Sungai Buloh, Yang Berhormat Dungun, Yang Berhormat Kota
Belud, Yang Berhormat Setiu, Yang Berhormat Batu Gajah, Yang Berhormat Lembah
Pantai, Yang Berhormat Sik, Yang Berhormat Pokok Sena dan Yang Berhormat Jempol.
Ya, antara 2.30 petang hingga pukul 3.30 petang, insya-Allah.

Ahli-ahli Yang Berhormat, Majlis bersidang semula sebagai Majlis Mesyuarat.

[Majlis Mesyuarat bersidang semula]

[Tuan Yang di-Pertua mempengerusikan Mesyuarat]

Tuan Yang di-Pertua: Yang Berhormat semua, Mesyuarat ditangguhkan dan
akan disambung semula jam 2.30 petang nanti. Terima kasih. Assalamualaikum
warahmatullahi wabarakatuh.

[Mesyuarat ditempohkan pada pukul 1.05 tengah hari]
