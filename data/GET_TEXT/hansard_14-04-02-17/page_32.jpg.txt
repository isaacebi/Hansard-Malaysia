22 DR.22.11.2021

Dato’ Seri Utama Haji Mukhriz Tun Dr. Mahathir [Jerlun]: Terima kasih Tuan
Yang di-Pertua. Terima kasih Yang Berhormat Timbalan Menteri atas jawapan panjang
lebar tadi.

Seperti mana yang kita dengar baru-baru ini ada laporan yang menyatakan
bahawa kejadian COVID-19 ini akan meningkat lagi pada bulan Disember ini. Jadi, saya
harap pihak kementerian akan cakna dalam hal ini dan mengambil tindakan-tindakan
tertentu untuk mengawal keadaan di dalam kilang-kilang.

Saya ingin bertanya sambil kita berusaha untuk mempromosi negara kita sebagai
destinasi pelaburan yang menarik bagi pelabur-pelabur asing, adakah kita akan pastikan
melalui SOP yang tetap bukannya melalui voluntary basis seperti mana yang disebut oleh
Yang Berhormat Timbalan Menteri sebentar tadi agar keselamatan pekerja-pekerja kilang
kita dapat terjamin dan dilakukan sebaik mungkin oleh syarikat-syarikat yang menubuhkan
kilang-kilang tersebut.

Datuk Lim Ban Hong: Tuan Yang di-Pertua, seperti yang saya jelaskan tadi tiga
inisiatif yang dikemukakan oleh kementerian iaitu program PIKAS, program Safe@Work
dan juga automasi di mana untuk menjamin kesejahteraan pekerja-pekerja di sektor
pembuatan. Kita nampak syarikat-syarikat yang berdaftar di bawah Safe@Work ini perlu
mematuhi SOP am ataupun SOP khas yang ditetapkan. SOP ini merangkumi beberapa
perkara seperti:

(i) pewujudan Gelembung Pekerja Selamat;
(ii) penubuhan pasukan pemantauan COVID-19;

(iii) penyediaan dan pengurusan penginapan pekerja yang
kondusif; dan

(iv) penyediaan saluran maklumat berkaitan tatacara kawalan
pandemik daripada majikan kepada pekerja.

Jadi, kesemua ini langkah-langkah ini yang diambil di bawah inisiatif Safe@Work
adalah bertujuan untuk menjamin keselamatan dan juga kesejahteraan pekerja-pekerja di
sektor pembuatan dan perkilangan. Kita yakin dan percaya dengan pelaksanaan
Safe@Work ini ia dapat membantu mengurangkan risiko penularan COVID-19 dan pada
masa yang sama mewujudkan kesejahteraan. Terima kasih Tuan Yang di-Pertua.

Dato’ Sri Bung Moktar bin Radin [Kinabatangan]: Terima kasih Tuan Yang di-
Pertua. Yang Berhormat Menteri, memang kerajaan sentiasa mengadakan SOP yang
ketat. Masalah yang berlaku iaitu kepatuhan pihak kilang untuk mematuhi SOP yang telah
ditetapkan.

01120

Jadi, apakah kementerian akan memperketat lagi atau menambahkan lagi
pendakwaan ataupun kompaun yang lebih tinggi kepada pengilang-pengilang yang
ingkar? Ini kerana, kilang-kilang yang ingkar inilah yang telah memproses banyak rantaian
COVID-19 di negara kita semasa pandemik berlaku. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Kinabatangan. Silakan Yang Berhormat Timbalan Menteri.

Datuk Lim Ban Hong: Tuan Yang di-Pertua, terima kasih kepada soalan yang
dikemukakan oleh Yang Berhormat Kinabatangan.

Untuk makluman, selain daripada memperkenalkan inisiatif yang saya sebutkan
tadi, sebenarnya Kementerian Perdagangan Antarabangsa dan Industri (MITI) berganding
bahu dengan kementerian-kementerian lain termasuk Kementerian Kesihatan Malaysia
dengan sering menjalankan pemantauan ke atas kilang-kilang atau pun perusahaan
dalam sektor pembuatan atau perkilangan.

Kita juga menyediakan saluran kepada orang ramai termasuk pekerja-pekerja
kilang untuk menyampaikan aduan kepada kita terutamanya kepada ketidakpatuhan SOP
di sektor pembuatan. Sepanjang masa ini, penguatkuasaan pemantauan dan juga saluran
yang disediakan nampaknya mendapat sambutan dan kementerian berganding bahu
dengan kementerian lain akan meneruskan pemantauan ini.
