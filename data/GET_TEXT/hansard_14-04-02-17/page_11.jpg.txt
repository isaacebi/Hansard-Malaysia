DR.22.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 22 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Puan Rubiah binti Wang [Kota Samarahan] minta Menteri Alam Sekitar dan Air
menyatakan status pelaksanaan rancangan tebatan banjir di Kota Samarahan.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh dan selamat
pagi semua.

Pertama, tahniah kepada Suruhanjaya Pilihan Raya yang telahpun berjaya
mengadakan Pilihan Raya Negeri dengan suasana harmoni dan tahniah kepada yang
berjaya dan teruskan perjuangan kepada mereka yang belum berjaya. Bagi menjawab
soalan pertama daripada Puan Rubiah, Ahli Parlimen Kota Samarahan, pertama sekali
saya ucapkan terima kasih di atas pertanyaan ini.

Untuk makluman Ahli Yang Berhormat dan Dewan yang mulia, bagi menangani
bencana banjir di kawasan Kota Samarahan yang melibatkan juga Bandar raya Kuching,
Projek Pembangunan Lembangan Sungai Bersepadu Sungai Sarawak telah pun
diluluskan dalam RMKe-11 dengan kos projek berjumlah RM150 juta.

Projek ini akan diteruskan dalam RMKe-12 yang melibatkan sembilan komponen
di Bandar raya Kuching dan juga Kota Samarahan. Di antara skop yang terlibat dalam
usaha menangani bencana banjjr itu ialah:

(i) menaik taraf sistem saliran Hospital Umum Kuching;

(ii) menaik taraf sistem aliran di Kuarters Kerajaan Persekutuan,
Kuching;

(iii) Rancangan Tebatan Banjir di Sungai Gersik;

(iv) Rancangan Tebatan Banjir Sungai Sinjan;

(v) mendalamkan dan melebarkan Sungai Tabuan, Kuching;

(vi) naik taraf sistem saliran di Batu Lintang;

(vii) naik taraf saliran Sekolah Kebangsaan Muara Tuang,

Samarahan;

(viii) naik taraf sistem saliran di Jalan Kuching-Samarahan
Expressway, Samarahan; dan

(ix) mendalamkan serta melebarkan Sungai Tengah dan Sungai
Minjap di Matang.

Sembilan komponen ini termasuk dalam kajian dan untuk makluman Dewan yang
mulia ini, bahawa kita di peringkat akhir interim reka bentuk terperinci. Draf akhir reka
