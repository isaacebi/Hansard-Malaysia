DR.22.11.2021 33

Apa yang paling penting dan mustahak adalah sebagaimana kerajaan akan
menggunakan peruntukan ini bagi memastikan tiada ketirisan yang berlaku. Kerajaan
melalui Agensi Pengurusan Bencana Negara (NADMA) sudah membuat pembayaran
sebanyak RM32.92 juta bagi bantuan khas pengurusan kematian COVID-19 sehingga 1
November lalu. Bantuan ini tidak mempunyai tarikh luput dan disalurkan melalui tabung
COVID-19 NADMA daripada sumbangan orang ramai. Soalan saya, sekiranya
sumbangan orang ramai ini tidak dapat menampung permohonan, apakah inisiatif
kerajaan yang lain dalam memastikan kesemua pemohon dapat diberi manfaat yang
sama?

Kedua, saya merujuk kepada B.6 Butiran 020400 — Angkatan Pertahanan Awam
Malaysia (APM). Kenapakah terdapat pengurangan daripada RM154 juta ke RM140 juta?
Angkatan Pertahanan Awam memainkan peranan yang cukup penting, terutamanya
semasa musim COVID-19 dan juga semasa musim tengkujuh dalam membantu kitaran
kerja-kerja kecemasan. Tuan Pengerusi, Jerai merupakan antara kawasan yang sering
terlibat dengan banjir. Pada 18 Ogos lalu, daerah Yan mengalami banjir yang terburuk di
Malaysia yang dikategorikan sebagai bencana tahap 1.

Saya mencadangkan agar sebuah pusat pengurusan bencana dapat diwujudkan.
la boleh digunakan untuk pelbagai perkara. Antaranya sebagai pusat pembinaan banjir,
operasi, latihan dan sebagainya. Saya melihat akan keperluan kenaikan pangkat dalam
kalangan pegawai APM. Sekarang APM memainkan peranan yang sangat besar sebagai
sekretariat Jawatankuasa Pengurusan Bencana. Saya juga merasakan perlu menjadikan
anggota sukarelawan APM ini ke perjawatan tetap supaya mereka dapat berperanan
dengan lebih berkesan dalam operasi membantu rakyat yang memerlukan.

Pegawai-pegawai APM di daerah bergred di bawah 41. Saya mencadangkan agar
mereka ini dinaikkan kepada gred 41 ke atas. Di Jerai, terdapat aduan yang saya terima
dalam kalangan anggota APM yang pembayaran elaun mereka sering tertangguh.
Seharusnya perkara ini tidak perlu terjadi kerana ke semua mereka mempunyai komitmen
masing-masing. Selain itu, kita juga mengharapkan APM ini mempunyai bangunan sendiri
untuk beroperasi. Kebanyakan pejabat mereka diduduki ialah secara tumpangan dan ada
yang berkeadaan daif dan tidak selamat.

Terakhir, saya merasakan sangat perlu untuk membekalkan kenderaan pacuan
empat roda di pejabat APM Yan, memandangkan daerah ini sering berlaku ribut dan
banjir.

Seterusnya, Tuan Pengerusi perkara B.6 Butiran 030300 — Jabatan Kehakiman
Syariah Malaysia (JKSM). Dalam peruntukan yang disediakan sebanyak RM64 juta saya
ingin bertanyakan kedudukan Mahkamah Syariah negara kita yang saya kira agak
berbeza berbanding dengan Mahkamah Sivil.

Sejauh manakah usaha yang dibuat oleh pihak kerajaan melalui peruntukan ini
untuk memartabatkan Mahkamah Syariah supaya paling kurang ialah sama taraf dengan
Mahkamah Sivil yang ada. Ada beberapa persoalan yang perlu saya kemukakan di sini
pertama adakah perjawatan hakim-hakim syarie Mahkamah Syariah sudah
diperkasakan? Kedua, selain itu adakah juga peruntukan yang disediakan kali ini
digunakan juga bagi tujuan membaik pulih atau penyelenggaraan bangunan dan fasiliti di
Mahkamah Syariah memandangkan kebanyakan Mahkamah Syariah dalam keadaan
tidak setaraf kebanyakan di Mahkamah Sivil di negara kita ini.

Seterusnya, B.6 Jabatan Perdana Menteri dengan Butiran 040100...

Dr. Maszlee bin Malik [Simpang Renggam]: Yang Berhormat Jerai, Yang
Berhormat Jerai.

Tuan Sabri bin Azit [Jerai]: Ya.

Dr. Maszlee bin Malik [Simpang Renggam]: Tuan Pengerusi, tadi bila
disebutkan tentang isu Mahkamah Syariah dan juga tentang kedudukan Hakim Syariah
semuanya saya kira ia terkait rapat dengan Rang Undang-undang 355 yang selama ini
diperjuangkan oleh Yang Berhormat Jerai dan juga rakan-rakan daripada parti Yang
Berhormat Jerai. Mengapa pada kali ini dalam belanjawan ini agak sepi, mungkinkah
