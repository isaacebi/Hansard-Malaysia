18 DR.22.11.2021

Dr. Maszlee bin Malik [Simpang Renggam]: Terima kasih Tuan Yang di-Pertua.
Yang Berhormat Timbalan Menteri saya teringat sewaktu di KPM dahulu kita ada
membuat beberapa inisiatif TVET untuk OKU yang mana kita ada buat juga Program
TVET bersama tahfiz untuk mendedahkan kepada pelajar-pelajar tahfiz kepada kursus-
kursus TVET dan kita lihat bahawa ada potensi juga untuk pelajar-pelajar OKU salurkan
ke TVET.

Jadi, mungkin Yang Berhormat Timbalan Menteri boleh kongsikan kepada kita
perencanaan untuk membantu, memudahcarakan melalui JAKIM dan agensinya
menggalakkan lebih ramai OKU boleh pergi belajar bidang TVET. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Simpang
Renggam. Dipersilakan Timbalan Menteri.

Datuk Haji Ahmad Marzuk bin Shaary: Terima kasih kepada Yang Berhormat
Simpang Renggam sahabat saya, soalan yang sangat baik dan cadangan yang sangat
menarik dan kita sedia maklum bahawa berkaitan dengan pengurusan TVET ini berada di
bawah Kementerian Sumber Manusia dan juga bahagian OKU yang melibatkan kursus-
kursus kemahiran ini sentiasa diambil cakna oleh Kementerian Pembangunan Wanita dan
juga beberapa kementerian yang lain termasuk Kementerian Pendidikan.

Cadangan Yang Berhormat ini Insya-Allah akan kita suarakan kepada rakan-
rakan kementerian yang lain dan kita sentiasa mengambil cakna terhadap kepentingan
golongan OKU, bukan sahaja dalam soal pendidikan tetapi juga dalam soal kemahiran
untuk kelangsungan kehidupan masa depan mereka. Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Timbalan Yang di-Pertua [Dato’ Mohd Rashid Hasnon]: Pertanyaan jawab
lisan seterusnya saya menjemput Yang Berhormat Tuan Karupaiya a/l Mutusami, Padang
Serai.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Saya mulakan dengan sebuah pantun.

Pandu Vellfire dengan penuh bergaya,
Kereta mewah golongan diiktiraf,
Soalan lapan berkaitan isu jalan raya,
Bilakah jalan raya di Padang Serai akan dinaik taraf.

Terima kasih Tuan Yang di-Pertua.

8. Tuan Karupaiya a/l Mutusami [Padang Serai] minta Menteri Kanan Kerja Raya
menyatakan berkaitan Jalan Batu 8, Sg Seluang/Air Merah (aliran) K812, di mana jalan
tersebut perlu dilebarkan dan dipasang pembahagi jalan, memandangkan kemalangan
sering kali berlaku dan menyebabkan banyak kehilangan nyawa.

Timbalan Menteri Kerja Raya [Datuk Arthur Joseph Kurup]: Terima kasih Ahli
Yang Berhormat. Untuk makluman Ahli Yang Berhormat, jalan yang dimaksudkan
daripada soalan yang dibangkitkan oleh Ahli Yang Berhormat merupakan jalan negeri
yang diselenggara oleh JKR Daerah Kulim-Bandar Baharu dengan menggunakan
peruntukan MARRIS Kerajaan Negeri Kedah.

Oleh itu sebarang kerja-kerja menaik taraf jalan tersebut akan dibuat dengan
menggunakan peruntukan kerajaan negeri. JKR Daerah Kulim-Bandar Baharu telah
mengemukakan permohonan bagi kerja-kerja menaik taraf jalan tersebut serta lain-lain
kerja yang berkaitan melalui peruntukan P 09/01001 naik taraf jalan dan jambatan bagi
tahun 2022 di bawah Kerajaan Negeri Kedah dan telah dibentangkan dalam Mesyuarat
Pemeriksaan Anggaran Bajet Pembangunan Jabatan-jabatan Negeri Kedah tahun 2022
pada 30 Ogos yang lalu. Sebarang tindakan lanjut adalah tertakluk kepada kelulusan
peruntukan permohonan tersebut.
