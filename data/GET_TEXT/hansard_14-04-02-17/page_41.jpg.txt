DR.22.11.2021 31

Saya juga tidak faham kenapakah Yang Berhormat Pagoh yang gambarnya,
billboardnya boleh diadakan di seluruh negeri Melaka sedangkan kita tahu hanya gambar
calon dibenarkan. Semua billboard Yang Berhormat Pagoh ini hanya dilekatkan dua atau
tiga hari sebelum hari pengundian. Kenapakah double standard ini?

Saya juga ingin menyeru pihak SPR untuk cetak kertas undi dalam bentuk yang
berwarna. Ini kerana ada pengundi yang tidak tahu tentang logo parti dan juga tidak dapat
lihat dengan jelas perbezaan di antara Perikatan Nasional dan juga Harapan itu, mereka
mungkin salah pangkah, itu yang menyumbangkan kekalahan Perikatan Nasional dalam
PRN Melaka yang lepas ini. Saya berharap pihak SPR akan bersetuju untuk mencetak
kertas undi yang berwarna supaya logo boleh ditunjukkan dengan jelas.

Tuan Pengerusi, saya nak sentuh tentang SUHAKAM. Sebelum itu, saya ingin
cadangkan kepada pihak Kementerian Kewangan, selepas bajet dibahaskan, baru buku
bajet dicetak dan diletakkan di atas meja kami. Dulu, selepas Menteri buat pembentangan
bajet di Dewan Rakyat, kita semua Ahli Yang Berhormat, selepas itu kita akan dapat
ucapan teks bajet Menteri Kewangan.

Akan tetapi kali ini, kami terpaksa balik rumah, pergi cetak, pergi cari perenggan
yang kita mahu pergi untuk meneliti dengan selepas itu. Saya rasa ini memang
membazirkan masa. Saya menyeru pihak Kementerian Kewangan, tolonglah bagi kita
ucapan Menteri Kewangan selepas Menteri bentangkan bajet.

Tuan Pengerusi, saya ingin sentuh tentang SUHAKAM. Saya rasa hairan, bila
saya baca yang ini, Buku Anggaran Perbelanjaan Persekutuan 2022, saya tak dapat lihat
yang butiran tentang SUHAKAM. Lepas itu, baru saya difahamkan yang semua bajet
SUHAKAN ini diletak di bawah Bahagian Hal Ehwal Undang-undang (BHEUU) di Jabatan
Perdana Menteri.

Saya rasa hairan yang Suruhanjaya Hak Asasi Manusia ini tidak diberi taraf yang
sama seperti SPR, SPRM dan suruhanjaya yang lain, tetapi bajet untuk SUHAKAM
dimasukkan dalam agensi seperti BHEUU. Malah, tanpa sebut butiran kepada SUHAKAM
dan juga bajet kepada SUHAKAM.

Saya difahamkan yang bajet kepada SUHAKAM ini hanya RM12.5 juta sahaja
yang memang jauh daripada apa yang diperlukan. Saya difahamkan hanya lapan hingga
sembilan peratus daripada bajet ini digunakan untuk mengadakan program kerana
kebanyakan bajet ini telah pun disalurkan untuk membayar gaji dan pengurusan. Saya
juga difahamkan yang The Office of the Children’s Commissioner, pejabat baharu bagi
Pejabat Pesuruhjaya Kanak-kanak yang dicadangkan pada tahun 2019 di bawah
SUHAKAM.

Saya difahamkan yang tiada peruntukan kewangan diberikan kepada The Office
of the Children’s Commissioner ini. Kenapa ini berlaku? Juga saya difahamkan, walaupun
kesemua anggota Jemaah Menteri mendapat kereta baharu, Vellfire, tetapi kereta bagi
anggota SUHAKAM ini sudah melebihi 15 tahun, masih belum tukar. Saya rasa yang demi
menghormati hak asasi anggota SUHAKAM, tolonglah pihak Jemaah Menteri_ ini
mempertimbangkan untuk memberi peruntukan bagi untuk memperbaharui kenderaan
bagi anggota SUHAKAM.

Saya juga nak ucapkan tahniah kepada pihak SUHAKAM kerana yang pihak
SUHAKAM telah mendapat status A oleh Global Alliance of National Human Rights
Institutions yang mengadakan peer review untuk SUHAKAM. Manakala dua lagi negara
di bawah ASEAN hanya mendapat status B sahaja. Akan tetapi walaupun mereka
mendapat status A, selalunya bila anggota SUHAKAM menjalankan tugas, macam
mereka pergi memantau perhimpunan #Lawan itu, lepas itu mereka dipanggil untuk soal
siasat oleh pihak polis.

Saya rasa yang kekebalan bagi anggota SUHAKAM, imuniti ini haruslah dihormati
oleh pihak polis dan kesemua agensi lain. Juga macam anggota SUHAKAM haruslah
dibenarkan untuk melawat pusat penahanan dan penjara secara tiba-tiba tanpa diberitahu
awal supaya mereka tahu keadaan sebenar dalam pusat penahanan dan juga penjara.

Tuan Pengerusi, saya hanya nak sentuh sedikit tentang Bekalan 5, Butiran
030100 — Bahagian Hal Ehwal Undang-undang (BHEUU) di bawah Jabatan Perdana
