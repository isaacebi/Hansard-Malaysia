DR.22.11.2021 57

Soalan saya, apakah projek-projek pembangunan yang akan dilaksanakan bagi
zon pembangunan khas Daerah Sik termasuk daerah yang berhampiran seperti Baling,
Padang Terap dan lain-lain? Berapakah jumlah sasaran kelompok yang akan terlibat
dalam perancangan pembangunan bagi Daerah Sik? Saya mencadangkan bagi sektor
pertanian, pelancongan dan agropelancongan perlu diberi keutamaan bagi projek-projek
NCER khusus bagi Daerah Sik dan sekitar.

Pihak NCIA telah memulakan projek pembangunan padi organik di Daerah Sik
sebelum ini. Projek ini dilihat sangat berpotensi tinggi apabila ia telah dijalankan. Adakah
pihak NCIA akan menyempurnakan projek ini? Ketika mana, sehingga kini, projek ini
masih di peringkat separuh jalan. Saya berharap agar ia akan diteruskan bagi tahun 2022.
Malah ia menjadi sumbangan besar oleh NCIA bagi meningkatkan taraf ekonomi
penduduk serta komitmen jangka panjang keselamatan makanan negara dalam aspek
penghasilan produk pertanian berasaskan produk pertanian organik yang sedia ada.

Terakhir, saya memohon untuk— sedia maklum, Daerah Sik sangat berpotensi
dimajukan dalam sektor ekopelancongan kerana telah wujud pelbagai landskap dan muka
bumi yang sangat semula jadi. Maka, mohon untuk pihak NCIA juga mengambil kira
aspek keperluan bagi meningkatkan taraf ekonomi penduduk di Daerah Sik. Terima kasih,
Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Sik. Sekarang saya menjemput Yang Berhormat Sungai Buloh.

3.26 ptg.

Tuan Sivarasa Rasiah [Sungai Buloh]: Terima kasih, Tuan Pengerusi, memberi
saya izin untuk mengambil bahagian dalam perbahasan. Saya rujuk kepada muka surat
66 di Buku Anggaran di bawah Parlimen. Butiran 010000 — Urusan Parlimen.

Bila saya teliti butiran disana, saya perhatikan jumlah jawatan yang diperuntukkan
untuk tahun 2021 dan tahun 2022, tahun depan, adalah sama iaitu 368/286. Tidak ada
apa-apa perubahan dalam peruntukan untuk bilangan jawatan. Ini bercanggah dengan
janji yang telah dibuat dalam memorandum persefahaman di antara Kerajaan
Persekutuan dan Pakatan Harapan bertarikh 13 September 2021 di mana di perenggan
3.3 — ini berkaitan dengan pembaharuan Parlimen, Parliamentary reform, dengan izin.

Disebut dengan jelas di perenggan 3.1, 3.2, 3.3 dan seterusnya berkaitan dengan
perubahan-perubahan yang kita akan laksanakan untuk jawatankuasa pilihan khususnya
Jawatankuasa Pilihan Khas dan ada ayat yang sangat penting di mana sudah dijanjikan
di sini. Saya baca daripada perenggan 3.3.

“Sejajar dengan jangkaan bebanan tugas yang akan bertambah
dalam melaksanakan fungsi semak dan imbang yang lebih efektif,
Kerajaan Persekutuan akan menyediakan kakitangan sokongan dan elaun
yang berpatutan kepada semua Pengerusi Jawatankuasa Pilihan Khas
Parlimen’”.

Jadi, Tuan Pengerusi, sekarang kita hanya ada sembilan buah jawatankuasa
termasuk Jawatankuasa Pilihan yang standing committees, dengan izin, dengan Special
Select Committees. _Jawatankuasa Pilihan semua ini disokong oleh Setiausaha
Sekretariat sahaja dengan memang jelas staf sokongan tidak mencukupi untuk
jawatankuasa ini memainkan peranan mereka selaras dengan apa yang dipersetujui
dalam memorandum kesefahaman.

[Tuan Yang di-Pertua mempengerusikan Jawatankuasa]

Jadi, walaupun dalam penggulungan oleh Yang Berhormat Menteri Kewangan
ada dijanjikan RM15 juta akan diperuntukkan untuk jawatankuasa-jawatankuasa ini
sebagai sokongan untuk staf tambahan— pegawai penyelidik, pegawai sekretariat dan
sebagainya— dalam muka surat 66, ini tidak dicerminkan. Jadi saya minta Yang
Berhormat Menteri menerangkan kepada Dewan, macam mana ini akan dilaksanakan?
Adakah kita akan buat Rang Undang-undang Perbekalan Tambahan? Bila itu akan
