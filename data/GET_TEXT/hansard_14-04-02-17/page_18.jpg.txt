8 DR.22.11.2021

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Beaufort. Sila Yang Berhormat Timbalan Menteri, satu minit.

Datuk Arthur Joseph Kurup: Terima kasih Ahli Yang Berhormat. Bagi Jalan-
jalan Persekutuan ini, di Parlimen Beaufort, kementerian ini menjalankan dua jenis
penyelenggaraan iaitu penyelenggaraan rutin secara tahunan untuk Jalan Persekutuan
iaitu dengan peruntukan bernilai RM1.2 juta setahun, dan juga yang kedua untuk
penyelenggaraan bekalan- pavement, dan bukan pavement- bagi tahun 2019 hingga ke
tahun 2021, kita telah membelanjakan sebanyak RM7.3 juta.

Untuk menjawab soalan yang kedua kepada Ahli Yang Berhormat, untuk
makluman Ahli Yang Berhormat, sepertimana yang dikatakan tadi, kalau mengikut kuasa
yang diberikan kepada kementerian ini yang selaras dengan Perlembagaan Persekutuan,
kita hanya mempunyai kuasa untuk menyelenggarakan jalan-jalan persekutuan sahaja.

01030

Jadi, sekiranya ada beberapa jalan yang perlu dibantu, Ahli Yang Berhormat boleh
mengemukakan jalan itu melalui kerajaan negeri berdasarkan senarai keutamaan negeri
yang akan dikemukakan kepada kementerian ini melalui penyelarasan antara Bahagian
Unit Perancang Ekonomi Negeri dan juga JKR.

Selepas itu setelah ditapis, sekiranya jalan itu sudah diwartakan sebagai jalan
persekutuan, maka kita boleh selaras dengan Perlembagaan Persekutuan memberi
peruntukan untuk membaiki atau menyelenggara jalan-jalan tersebut. Sekian dan terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

Datuk Seri Panglima Wilfred Madius Tangau [Tuaran]: Soalan tambahan.

Timbalan Yang di-Pertua [Dato' Mohd Rashid Hasnon]: Soalan tambahan
kedua. Saya jemput Yang Berhormat Tuaran.

Datuk Seri Panglima Wilfred Madius Tangau [Tuaran]: Terima kasih Tuan
Yang di-Pertua dan terima kasih Yang Berhormat Timbalan Menteri.

Sepertimana yang dijelaskan oleh Yang Berhormat sebentar tadi bahawa
memang ada masalah daripada segi sama ada menaik taraf ataupun membaiki jalan-jalan
yang perlu diselenggarakan oleh kerana masalah hubungan negeri dan Persekutuan.
Saya ingin bertanya, apakah langkah-langkah yang telah dibuat untuk memastikan
supaya apabila ada masalah seperti begini, ia dapat diatasi? Apakah mekanisme?
Adakah setakat menggunakan kuasa Menteri sahaja ataupun adakah majlis-majlis
tertentu yang boleh mengatasi?

Sebagai contoh, Yang Berhormat telah menjawab persoalan saya terdahulu iaitu
jalan raya di antara Bulatan Berungis dan Mengkabong di Tuaran, di mana ini melibatkan
jalan raya negeri tetapi memerlukan peruntukan Persekutuan untuk menaik taraf. Terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tuaran. Sila Yang Berhormat Timbalan Menteri.

Datuk Arthur Joseph Kurup: Terima kasih Ahli Yang Berhormat dari Tuaran. Ini
juga selaras dengan apa yang diperuntukkan di dalam Perlembagaan Persekutuan. Jadi
kalau berkaitan dengan Jalan Berungis di Tuaran, sebenarnya jalan ini dahulu tidak dapat
dilaksanakan sebab sebahagian besar daripada skop jalan itu termasuk di dalam jalan
negeri. Jadi selepas skop itu telah dikaji semula dan dikeluarkan bahagian yang
melibatkan jalan negeri, maka kita sudah boleh meluluskan jalan tersebut untuk bahagian
yang telah diwartakan sebagai jalan persekutuan sahaja. Sekian dan terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.
