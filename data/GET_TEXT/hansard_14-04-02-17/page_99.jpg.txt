DR.22.11.2021 89

semua Ahli Parlimen berkaitan MyLocal Stats yang menghimpunkan semua perangkaan
berkaitan dengan setiap Ahli Parlimen.

Datuk Mohd Azis bin Jamman [Sepanggar]: Yang Berhormat Menteri, sedikit
sahaja. Tambahan berkenaan dengan pengangguran.

Yang Berhormat Menteri sebut tadi berkenaan dengan peluang pekerjaan kepada
penganggur. Cuma harapan saya, kalau boleh Yang Berhormat Menteri, kerajaan perlu
juga memikirkan kepada anak-anak muda kita yang sekarang ini tengah bekerja tetapi
usaha kena ada untuk menyelamatkan tempat mereka kerja ini. Sebab ada di luar sana
yang kita dapat tahu, banyak syarikat khususnya SME-SME ini yang berada pada tahap
yang bakal lingkup. Jadi, kalau kerajaan tidak ada usaha untuk membantu mereka,
golongan ini juga akan terdedah kepada proses pengangguran kelak.

Jadi, kalau ada, kita harap kerajaan dapat memikirkan sesuatulah untuk golongan
ini. Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Sepanggar.

Dato’ Sri Mustapa bin Mohamed: Terima kasih. Kita ambil perhatianlah
pandangan Yang Berhormat Sepanggar tadi.

Yang Berhormat Rasah ataupun Yang Berhormat lain membangkitkan tentang
kenapa beberapa PKEN SCDC diberi peruntukan tiada langsung ataupun kecil dan
kenapa yang lain besar. Ini secara prinsipnya, negeri-negeri yang maju seperti Pulau
Pinang yang mempunyai sumber pendapatannya sendiri seperti PDC— rakan-rakan Ahli
Yang Berhormat dari Pulau Pinang sedia maklum, PDC ialah sebuah badan berkanun
kerajaan negeri yang hebat, yang telah menjana keuntungan. Jadi, bagi negeri-negeri
yang maju, peruntukannya kurang.

Kebanyakan daripada peruntukan untuk PKEN tahun hadapan adalah untuk
Kulim Hi-Tech Park. Pinjaman untuk Kedah sebanyak RM195 juta untuk Kedah kerana
Kulim Hi-Tech berkembang dengan pesat, sekarang fasa lima. Kejayaan yang cukup
membanggakan kita. Maka Kerajaan Pusat tahun hadapan menyediakan sebanyak
RM195 juta.

Negeri Johor, peruntukannya juga tinggi kerana ada sebuah kawasan industri
yang baharu di Bukit Gambir akan dibangunkan pada tahun hadapan.

Jadi, yang pertama, asas agihan peruntukan untuk PKEN ini berdasarkan kepada
tahap kemajuan negeri. Negeri yang maju seperti Selangor dan Pulau Pinang umumnya
tidak menerima peruntukan yang besar. Negeri lain menerima peruntukan yang lebih
besar. Dalam konteks ini, tumpuan tahun hadapan ialah untuk membangunkan kawasan
industri yang baharu termasuklah untuk mengembangkan Taman Teknologi Tinggi Kulim
dan juga untuk membangunkan sebuah taman industri baharu di Bukit Gambir, Johor.

Tuan Pengerusi, berkaitan dengan projek khas ini yang ditanya oleh beberapa
orang Ahli Yang Berhormat termasuk Yang Berhormat Rasah. Sebanyak RM1 bilion
diperuntukkan tahun hadapan. Untuk makluman Ahli Yang Berhormat, Yang Amat
Berhormat Perdana Menteri sudah pun meluluskan agihan peruntukan ini sebanyak RM1
bilion oleh kerana kita tidak ada peruntukan khusus bagi menangani miskin tegar. Miskin
tegar ini terdapat di rata-rata. Kementerian Pertanian dan Industri Makanan ada, ICU ada.
Jadi, keputusan telah dibuat. Agihannya adalah seperti berikut, lebih kurang, tertakluk
kepada ubah suai dari semasa ke semasa, tertakluk kepada kelulusan Perdana Menteri.

Sebanyak RM500 juta adalah untuk membiayai projek-projek Program Basmi
Miskin Tegar di seluruh negara. Setiap negeri akan dikenal pasti di tiga, empat dan lima
lokaliti untuk kita hapuskan miskin tegar secara bersasar, secara lebih fokus di mana kita
akan mengambil pendekatan holistik melibatkan agensi Kerajaan Pusat, kerajaan negeri,
universiti, Korporat, yayasan-yayasan dan badan-badan yang lain. Jadi, sebanyak RM500
juta iaitu separuh peruntukan ini akan digunakan untuk projek membasmi kemiskinan di
kesemua negeri. Sabah dan Sarawak akan mendapat peruntukan lebih besar oleh sebab
Sabah dan Sarawak besar.
