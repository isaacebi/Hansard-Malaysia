18 DR.29.10.2021

01720

Untuk memenuhi keperluan kemahiran terutamanya oleh industri dengan aktiviti
nilai tambah tinggi, RM80 juta akan disediakan melalui MITI bagi melatih 20,000 orang
pekerja yang menyokong kluster industri seperti MRO di Subang, E&E di Kulim dan kimia
di Gebeng. Di samping itu, RM50 juta juga disediakan melalui pusat pembangunan
kemahiran negeri, seperti di Sarawak, Johor dan Pulau Pinang bagi meningkatkan tahap
kemahiran TVET untuk 5,000 orang pekerja dalam bidang seperti kimpalan minyak dan
gas, automasi perindustrian dan mekatronik.

Saya berpeluang bertemu dengan Encik Kamarul Muhamed, pengasas syarikat
Aerodyne Group di Cyberjaya dan berasa amat kagum dengan perkembangan syarikat
bumiputera ini. Syarikat Aerodyne telah memulakan operasi pada tahun 2014 dengan
hanya tiga orang pekerja sahaja. Pada hari ini, Aerodyne telah berkembang pesat dan
dinobatkan sebagai syarikat terbesar di dunia dalam industri perkhidmatan teknologi dron.
[Tepuk] Maka, bagi terus merancakkan penglibatan pemain industri tempatan menceburi
bidang ini, geran padanan bernilai RM100 juta disediakan untuk syarikat PKS bumiputera
meneroka peluang perniagaan dalam bidang aeroangkasa. [Tepuk] Bagi meningkatkan
produktiviti melalui automasi, kerajaan turut menyediakan RM100 juta sebagai geran
padanan Automasi Pintar kepada 200 buah syarikat pembuatan dan perkhidmatan untuk
mengautomasikan proses perniagaan mereka.

Kerajaan juga akan melanjutkan Elaun Pelaburan Semula (EPS) tambahan
selama dua tahun bagi syarikat sedia ada di Malaysia yang telah tamat tempoh kelayakan
EPS dan EPS khas. [Tepuk] Ini menjadikan tempoh keseluruhan EPS tambahan ini
kepada lima tahun. Langkah ini adalah antara cadangan daripada Pasukan Petugas Khas
Pemudah Cara Perniagaan (PEMUDAH) yang telah dipertimbangkan untuk Bajet 2022.
Maka, Kerajaan akan terus meneliti cadangan seumpamanya bagi menambah baik
kelancaran urusan perniagaan atau ease of doing business demi memacu pelaburan.

Dalam melahirkan lebih ramai PMKS Halal yang dapat bersaing di peringkat
antarabangsa, RM25 juta diperuntukkan kepada Halal Development Corporation untuk
melaksanakan pelbagai program termasuk Penjenamaan Digital Produk Halal PMKS dan
program Peningkatan Kebolehpasaran Produk Halal PMKS.

Tuan Yang di-Pertua, Kerajaan menyediakan RM423 juta di bawah MOSTI dan
KPT bagi mempergiat aktiviti R&D ke arah mengaplikasikan pembaharuan yang selari
dengan perkembangan sains dan teknologi. Peruntukan ini termasuk RM295 juta kepada
universiti awam untuk terus berperanan dalam ekosistem penyelidikan dan inovasi serta
menggalakkan kerjasama dengan industri. Selain itu, Kerajaan juga akan menyediakan
RM12 juta secara geran padanan melalui collaborative research in engineering, science
and technology dalam bidang seperti gallium nitride untuk diaplikasikan dalam LED dan
kenderaan elektrik. Bidang fokus R&D ini disyorkan oleh Encik Tan dari Clarion Malaysia
semasa sesi dialog saya bersama-sama tokoh industri elektrikal dan elektronik sebelum
ini.

Sejumlah RM30 juta akan disediakan bagi melaksanakan hab inovasi Revolusi
Industri Keempat di bawah Taman Teknologi Malaysia sebagai pusat sehenti untuk
ekosistem inovasi dengan pembangunan kluster teknologi baharu muncul seperti dron,
robotik dan kenderaan berautonomi. Hab ini dijangka memberi manfaat dan pendedahan
kepada 10 ribu bakal usahawan.

Sebagai contoh kejayaan startup, Puan Goh Ai Ching dari Pulau Pinang pernah
menerima geran Cradle Fund dan telah mengasaskan Piktochart, syarikat yang
menyediakan perkhidmatan komunikasi visual melalui infografik menarik. Piktochart telah
berjaya menembusi pasaran luar negara dan antara pengguna perkhidmatan mereka
ialah Kerajaan Amerika Syarikat dan syarikat Disney. Antara infografik yang dipaparkan
pada skrin di hadapan Yang Berhormat sekalian juga menggunakan perisian Piktochart.

Bagi menggalakkan kejayaan seperti yang dicapai Piktochart, Cradle Fund
sebagai agensi penyelaras ekosistem start-up akan diperuntukkan RM20 juta untuk
mempergiat usaha memulih dan membina daya tahan ekonomi startup. Selari dengan
matlamat Rangka Tindakan Ekonomi Digital Malaysia (MyDIGITAL), strategi MyStartup
