10 DR.29.10.2021

syarikat korporat dan individu dialu-alukan untuk mewakafkan harta mereka ke dalam
tabung ini.

Tuan Yang di-Pertua, selain daripada program-program nasional untuk manfaat
semua, sebanyak RM200 juta turut disediakan khusus untuk kaum China. Peruntukan ini
antaranya untuk melaksanakan program baik pulih rumah dan kemajuan kampung baru,
akses pembiayaan bagi penduduk kampung baru dan Skim Pembiayaan Usahawan PKS.

Bagi kaum India pula, sebanyak RM145 juta disediakan antaranya untuk
melaksanakan program memperkasa sosioekonomi komuniti India di bawah Unit
Transformasi Masyarakat India dan dana pembiayaan di bawah Skim Pembangunan
Usahawan Masyarakat India oleh TEKUN.

Dalam menggalakkan anak-anak Sabah dan Sarawak mendalami ilmu berkaitan
budaya dan warisan, sebanyak RM10 juta disediakan untuk tujuan ini. Kepada komuniti
Orang Asli pula, sebanyak RM274 juta diperuntukkan. Antaranya bagi melaksanakan
Program Peningkatan Taraf Hidup Orang Asli seperti pemberian subsidi dan bantuan
persekolahan serta bantuan kebajikan untuk manfaat hampir 200 ribu Orang Asli. Untuk
tahun hadapan, kerajaan akan menaikkan kadar wang saku murid sekolah menengah
kepada RM4 sehari.

Bagi mendokong agenda perpaduan dan budaya sukarela di peringkat komuniti,
kerajaan menyediakan geran sebanyak RM6,000 untuk setiap Kawasan Rukun Tetangga
(KRT). Lebih 8,000 KRT akan menerima manfaat daripada geran ini dengan peruntukan
sebanyak RM5O0 juta.

Kerajaan juga memperuntukkan sebanyak RM50 juta bagi kerja-kerja pembaikan,
penyelenggaraan dan pembangunan kecil rumah ibadat di kawasan pihak berkuasa
tempatan. Peruntukan ini turut merangkumi pelaksanaan aktiviti-aktiviti komuniti dengan
kerjasama pengurusan rumah ibadat dan penduduk setempat.

Tuan Yang di-Pertua, bila kita sebut perihal seorang yang bernama wanita,
merekalah insan yang begitu istimewa dan patut dihargai sebagai pasangan kita dunia
akhirat. [Tepuk] Kaum wanita jika diberi peluang dan ruang, boleh menjadi daya
penggerak utama produktiviti dan ekonomi negara. [Tepuk] Kita seharusnya memastikan
kaum wanita dapat memenuhi potensi mereka dalam menyumbang kepada kesejahteraan
kita bersama.

Sumbangan wanita dalam ekonomi tidak pernah dinafikan, malah perlu
diperkukuh. Buat masa ini, golongan wanita memegang sebanyak 25 peratus daripada
komposisi ahli lembaga pengarah bagi 100 buah syarikat awam utama. Namun, masih
terdapat 27 peratus atau sebanyak 252 buah syarikat tersenarai di Bursa Malaysia yang
belum mempunyai komposisi pengarah wanita. Bagi mengiktiraf peranan wanita dalam
proses membuat keputusan dan memperkukuh kepimpinan serta keberkesanan lembaga
pengarah, kerajaan melalui Suruhanjaya Sekuriti akan mewajibkan pelantikan sekurang-
kurangnya seorang pengarah wanita bagi semua syarikat senarai awam. [Tepuk]
Cadangan ini dijangka berkuat kuasa pada 1 September 2022 bagi syarikat bermodal
besar dan 1 Jun 2023 bagi syarikat tersenarai lain.

Selain itu, kerajaan juga menyediakan sebanyak RM5 juta kepada Yayasan
Kepimpinan Wanita bagi merancakkan penyertaan wanita dalam sektor ekonomi melalui
antaranya latihan kepimpinan muda dan program keusahawanan.

Bagi membantu usahawan wanita yang turut terkesan akibat COVID-19 serta
sebagai langkah meningkatkan kapasiti perniagaan mereka, sejumlah RM230 juta dana
pembiayaan akan disediakan. Antaranya melalui Program DANANITA di bawah MARA
dan TEKUNITA di bawah TEKUN. [Tepuk]

Kerajaan juga akan melaksanakan Program MyKasih Kapital untuk
menggalakkan wanita menjana pendapatan dari rumah. Insentif dalam bentuk bantuan
asas modal perniagaan akan diberikan di samping program bimbingan bagi
menggalakkan perniagaan secara dalam talian. Seramai 5,000 orang peserta termasuk
2,000 orang ibu tunggal akan meraih manfaat daripada program ini.
