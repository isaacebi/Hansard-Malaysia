28 DR.29.10.2021

institusi penjara yang terlibat dalam tugas pengawasan banduan;
[Tepuk]

(v) meningkatkan Elaun Penugasan Sukarelawan Simpanan Polis
(PVR) daripada RM7.80 kepada RM9.80 sejam untuk pegawai:;
dan daripada RM6 kepada RM8 sejam untuk anggota. [Tepuk]
Kenaikan ini bakal memanfaatkan hampir 10 ribu PVR; dan

(vi) memberikan bayaran insentif sebanyak RM200 kepada
Pembantu Pembangunan Masyarakat Gred S19 dan Pembantu
Perawatan Kebajikan Gred U11 dan U14 yang bertugas di 24
institusi kebajikan atas jasa dan pengorbanan mereka yang
terlibat secara langsung dalam perkhidmatan menjaga dan
merawat penghuni warga emas, OKU dan pesakit mental. [Tepuk]

Dalam menangani krisis COVID-19, ramai penjawat awam terutamanya barisan
hadapan tetap komited kepada tugasannya dan antaranya tidak berpeluang bercuti. Bagi
mengiktiraf pengorbanan tersebut, sukacita diumumkan gantian cuti rehat dinaikkan
daripada maksimum 150 hari kepada 160 hari. [Tepuk]

01800

Di samping itu, kerajaan juga akan melaksanakan kemudahan membenarkan
penebusan awal GCR sehingga 50 peratus atau 80 hari. Kemudahan ini mengambil kira
keperluan penjawat awam seperti menunaikan haji atau membiayai pengajian tinggi anak.

Bagi menghargai jasa dan pengorbanan penjawat awam dalam menggalas
tanggungjawab menyampaikan perkhidmatan kepada rakyat terutamanya semasa negara
mengharungi tempoh yang penuh cabaran ini.

Kerajaan mengumumkan Bantuan Khas Kewangan kepada 1.3 juta orang
penjawat awam Gred 56 dan ke bawah sebanyak RM700 dan satu juta pesara kerajaan
sebanyak RM350 dengan implikasi kewangan sebanyak RM1.3 bilion. Diharapkan semua
bantuan ini dapat menjadi pemangkin kepada penjawat awam untuk terus berkhidmat
dengan penuh dedikasi.

Semua inisiatif yang dibentangkan pada hari ini tidak akan bermakna sekiranya
pelaksanaannya tidak sampai kepada ahli Keluarga Malaysia dengan tuntas dan
berkesan. Sehubungan itu, Yang Amat Berhormat Perdana Menteri akan
mempengerusikan sebuah Jawatankuasa Pemantauan yang diselaraskan oleh
Kementerian Kewangan bagi memastikan semua inisiatif Bajet 2022 berjaya mencapai
objektif yang disasarkan.

Tuan Yang di-Pertua, Ahli-ahli Yang Berhormat, saudara dan saudari yang
merupakan Keluarga Malaysia kita, hingga kini tiba kita di penghujung pembentangan ini.

Hampir usai amanah yang diberikan, berlabuh kita di muara senja, sauh sudah
labuh, pendayung sudah sandar, Mualim tidak sabar menanti jeda.

Maka berpeganglah kita kepada ibrah yang terkandung dalam ayat 32, surah Al-
Qalam. Setelah segala usaha, berserahlah kita pada yang maha esa. Semoga Allah SWT
menganugerahkan bagi kita sesuatu yang lebih baik daripada hari ini.

Beberapa Ahli: [Bercakap tanpa menggunakan sistem pembesar suara] Amin.

Datuk Seri Utama Tengku Zafrul bin Tengku Abdul Aziz: Namun ketahuilah
perjuangan menentang wabak ini belum berakhir. Nasib rakyat masih perih, barisan
hadapan kita belum pulang daripada perbatasan ke pangkuan Keluarga Malaysia.
Peperangan masih membara di luar sana. Akan tetapi, kita sudah hampir di ambang
kemenangan. Yakinlah kita dekat sekali. Cukup dekat. Justeru, dalam Dewan yang mulia
ini, saya mohon Ahli-ahli Yang Berhormat semua, dukunglah belanjawan ini. [Tepuk]

Suara tuan puan ada hikmat melindung rakyat, memberi kita kudrat, melawan
musuh wabak durjana, belanjawan ini kita tebar bersama, kukuh bagai waja, besi jadi
kersani, belanjawan ini perisai pelindung keluarga kita, daripada suasana bahaya ke
puncak jaya.
