26 DR.29.10.2021

ketelusan dalam pengurusan fiskal negara bagi memastikan kemampanan fiskal dan
menyokong kestabilan ekonomi makro.

Seperti yang telah saya maklumkan, Kertas Konsultasi Awam berkenaan akta
tersebut telah diterbitkan dan semua maklum balas konstruktif akan dipertimbangkan
untuk menambah baik draf yang sedang disediakan. Kerajaan bercadang untuk
membentangkan akta ini pada tahun hadapan.

Selain itu, kerajaan juga sedang melaksanakan Public Expenditure Review
dengan kerjasama Bank Dunia bagi memastikan kecekapan dan keberkesanan
perbelanjaan awam tanpa menjejaskan sistem penyampaian awam. Dengan itu,
produktiviti perbelanjaan awam dapat ditingkatkan bagi memastikan nilai faedah terbaik
bagi setiap ringgit duit rakyat.

Sebagai inisiatif kedua, langkah kemampanan hasil dan selaras dengan amalan
di peringkat antarabangsa, kerajaan bercadang untuk memberikan layanan cukai sama
rata seperti berikut:

(i) kadar duti setem nota kontrak dinaikkan daripada 0.1 peratus
kepada 0.15 peratus dan had duti setem RM200 setiap nota
kontrak dimansuhkan. Pada masa yang sama, _aktiviti
pembrokeran dagangan saham tersenarai tidak lagi dikenakan
cukai perkhidmatan;

(ii) cukai pendapatan dikenakan kepada pemastautin di Malaysia ke
atas pendapatan yang terbit daripada sumber luar negara dan
diterima di Malaysia mulai 1 Januari 2022;

(iii) cukai jualan dikenakan ke atas barang bernilai rendah dari luar
negara yang dijual oleh peniaga dalam talian dan dihantar kepada
pengguna di Malaysia melalui perkhidmatan kurier udara;

(iv) cukai perkhidmatan dikenakan ke atas penghantaran barang yang
disediakan oleh penyedia perkhidmatan termasuk platform e-
Dagang kecuali perkhidmatan penghantaran makanan dan
minuman serta perkhidmatan logistik;

(v) Program Khas Pengakuan Sukarela Jabatan Kastam Diraja
Malaysia diperkenalkan secara berfasa dengan insentif remisi
penalti sebanyak 100 peratus bagi fasa pertama dan remisi penalti
sebanyak 50 peratus bagi fasa kedua. Remisi cukai juga akan
dipertimbangkan bagi kes tertentu;

(vi) Sijil Pematuhan Cukai Lembaga Hasil Dalam Negeri Malaysia
akan dijadikan sebahagian prasyarat untuk syarikat menyertai
perolehan kerajaan bermula 1 Januari 2023; dan

(vii) penggunaan nombor pengenalan cukai (atau TIN) akan
dilaksanakan mulai tahun 2022 bagi memperluaskan asas cukai
pendapatan.

Dalam meningkatkan disiplin fiskal dan ketelusan serta melengkapi program
Strategi Hasil Jangka Sederhana serta kajian insentif cukai yang sedang diusahakan,
Penyata Perbelanjaan Cukai akan diterbitkan. Ini penting dalam menentukan kos yang
ditanggung kerajaan berhubung pemberian insentif cukai, pengecualian cukai secara one-
off dan penetapan dasar cukai lain.

Tuan Yang di-Pertua, berikutan krisis pandemik COVID-19, keperluan meningkat
untuk membiayai golongan rakyat yang terjejas. Bagi memastikan sistem kesihatan awam
lebih berdaya tahan dalam menghadapi sebarang ancaman pada masa _ hadapan,
kerajaan bercadang untuk memperkenalkan cukai khas secara one-off kepada syarikat
yang menjana pendapatan tinggi. Dengan nama Cukai Makmur, syarikat dengan
pendapatan bercukai sehingga RM100 juta pertama akan dikenakan cukai pendapatan
pada kadar 24 peratus dan pendapatan bercukai selebihnya akan dikenakan cukai
pendapatan pada kadar 33 peratus bagi tahun taksiran 2022. [Tepuk]
