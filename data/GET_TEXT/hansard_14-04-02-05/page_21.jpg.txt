DR.29.10.2021 11

Bagi menambah baik sistem sokongan sedia ada buat kaum ibu berkerjaya,
sebanyak RM30 juta disediakan untuk menyediakan kemudahan taska di bangunan-
bangunan kerajaan terutamanya di hospital dan universiti awam.

01650

Kerajaan juga menggalakkan majikan sektor swasta untuk pengaturan kerja
fleksibel serta menyediakan kemudahan taska di pejabat. Untuk itu, selain insentif cukai,
kerajaan turut akan meminda garis panduan bagi membenarkan taska beroperasi di aras
melebihi tingkat satu pejabat. Sebagai mengiktiraf wanita berkerjaya yang menguruskan
anak-anak mereka ketika waktu bekerja, kerajaan bercadang untuk melanjutkan
pelepasan cukai pendapatan individu sehingga RM3,000 bagi bayaran yuran taska dan
tadika sehingga taksiran tahun 2023.

Kita harus akui pada tangan suri kita, tersemat keringat yang menghayun buaian
yang memupuk dan sama menyumbang kepada kehidupan. Namun, kadangkala ada pula
tangan-tangan lain yang tidak mengerti perjuangan seorang ibu, isteri dan puteri [Tepuk]
sehingga tergamak berkelakuan tidak manusiawi. Ini tidak sepatutnya berlaku. Oleh itu,
dalam perjuangan menoktahkan kerakusan ini, kerajaan bersedia untuk memperuntukkan
RM13 juta knas untuk memperkasa Bahagian D11 Polis Diraja Malaysia bagi Siasatan
Seksual, Wanita dan Kanak-kanak termasuk kewujudan 100 perjawatan terbaharu
[Tepuk].

Di samping itu, program kesedaran komuniti berhubung keganasan terhadap
wanita di seluruh negara melalui Skuad WAJA akan dilaksanakan. Selain itu, bagi
melindungi kebajikan lebih ramai mangsa keganasan rumah tangga, kerajaan akan juga
menambah Pusat Sokongan Sosial Setempat serta bekerjasama dengan NGO untuk
meningkatkan bilangan Rumah Perlindungan Khas Wanita.

Aspek kesihatan dan kebersihan diri remaja wanita amat penting dalam
mengurangkan sebarang risiko kesihatan dan keciciran di sekolah. Timbalan saya, Yang
Berhormat Paya Besar, dalam sebuah sesi libat urus telah mengenal pasti satu isu serius.
Dianggarkan 130,000 remaja wanita dari keluarga B40 di Malaysia tidak mendapat akses
kepada produk kebersihan seperti tuala wanita atas sebab kekangan kewangan. Oleh itu,
Lembaga Penduduk dan Pembangunan Keluarga Malaysia dengan kerjasama Jabatan
Penjara Malaysia, akan mengedarkan secara percuma, kit asas kebersihan diri setiap
bulan kepada 130,000 remaja wanita golongan B40 [Tepuk].

Di samping itu, kempen dan kesihatan reproduktif juga akan terus dijalankan di
sekolah-sekolah dengan kerjasama pihak NGO. Selanjutnya, berhubung segmen
kesihatan wanita juga. Sejumlah lebih RM11 juta disediakan sebagai subsidi ujian
mammogram kepada wanita berisiko tinggi dan melaksanakan ujian saringan kanser
serviks kepada wanita.

Tuan Yang di-Pertua, minum sedikit, ya. Kerajaan ini akan terus giat
melaksanakan program-program pembangunan sosioekonomi dan memelihara kebajikan
komuniti tumpuan, terutamanya melibatkan warga emas, kanak-kanak, OKU dan lain-lain.
Menjelang tahun 2030, Malaysia bakal dikategorikan sebagai negara menua. Bagi
memastikan setiap warga emas yang memerlukan mendapat sokongan berterusan, bajet
ini menyediakan lebih RM635 juta khusus untuk bantuan kebajikan institusi penjagaan
dan pusat aktiviti warga emas.

Aspek keselamatan kanak-kanak adalah penting. Lebih-lebih lagi, ketika kita
sedang berada di jalan raya untuk menuju ke suatu destinasi. Bagi memastikan
penggunaan kerusi keselamatan kanak-kanak di dalam kereta, kerajaan akan mensubsidi
50 peratus atau sehingga RM150 untuk pembelian kerusi keselamatan kanak-kanak oleh
keluarga B40. Sejumlah RM30 juta disediakan untuk tujuan ini dan bakal memanfaatkan
188,000 keluarga B40. Selanjutnya, aspek kesihatan kanak-kanak juga perlu
dititikberatkan. Masalah kurang zat terutamanya dalam kalangan kanak-kanak miskin
bandar sangat membimbangkan.

Bagi tahun hadapan, kerajaan menyediakan RM24 juta:
