DR.29.10.2021 25

Kerajaan juga akan prihatin membantu kerajaan negeri meningkatkan
pembangunan ekonomi negeri. Sehubungan itu, peruntukan khusus berjumlah RM260
juta iaitu RM20 juta bagi setiap negeri akan disediakan bagi memfokuskan kepada projek
berkenaan jaminan makanan, pelancongan serta pemeliharaan dan pemuliharaan alam
sekitar.

Seterusnya, Sabah dan Sarawak akan menerima peningkatan peruntukan
perbelanjaan pembangunan masing-masing kepada RM5.2 bilion dan RM4.6 bilion.
Peruntukan ini antaranya adalah untuk melaksanakan projek infrastruktur air, elektrik, dan
jalan raya, serta kemudahan pendidikan dan kesihatan.

Usaha bank bergerak yang dimulakan di Sarawak tahun ini seperti di Pekan
Sungai Asap, Belaga mendapat sambutan memberangsangkan. Penduduk luar bandar
datang beramai-ramai untuk menggunakan perkhidmatan bank bergerak yang disediakan
oleh BSN. Baru-baru ini, perkhidmatan ini juga diluaskan ke Sabah atas usaha Yang
Berhormat Sipitang. Tahun hadapan, sebanyak tambahan 20 lagi bank bergerak dijangka
mula beroperasi merangkumi 250 kawasan dan mukim di luar bandar terutamanya di
Sabah dan Sarawak.

Tuan Yang di-Pertua, dalam menyediakan kemudahan jalur lebar terkini kepada
Keluarga Malaysia, pelaksanaan inisiatif Jalinan Digital Negara (JENDELA) akan terus
dipergiat. [Minum air] Bagi tahun 2022, kerajaan menyediakan RM700 juta untuk
meneruskan usaha ketersambungan digital di 47 kawasan perindustrian dan 630 buah
sekolah terutamanya di luar bandar.

Bagi memastikan golongan penduduk di PPR tidak ketinggalan, kerajaan juga
memperuntukkan RM30 juta bagi menyediakan kemudahan internet di 40 PPR sedia ada.

Penyediaan perkhidmatan 5G bakal melakar landskap teknologi baharu dan
menawarkan pengalaman pengguna yang lebih baik dan pantas. Di samping itu, ia juga
merapatkan jurang digital serta mencipta peluang pekerjaan baharu. Bagi tahun 2022,
perkhidmatan 5G akan diperluas kepada 36 peratus dari kawasan kepadatan tinggi
termasuk di bandar-bandar utama di Johor, Selangor, Pulau Pinang, Sabah dan Sarawak.

Untuk meningkatkan penerapan digital dalam kalangan PMKS, kerajaan akan
menambah baik inisiatif Skim Geran Pendigitalan PKS. Untuk tahun 2022, jumlah dana
bagi skim ini telah dinaikkan kepada RM200 juta dengan RM50 juta dikhususkan untuk
usahawan mikro bumiputera di luar bandar.

Bagi menggiatkan lagi transformasi pendigitalan perniagaan dalam kalangan
usahawan luar bandar, Suruhanjaya Komunikasi dan Multimedia Malaysia akan juga
mentransformasikan 600 Pusat Ekonomi Digital Keluarga Malaysia sebagai pusat sehenti
untuk membimbing usahawan mikro menggunakan teknologi digital.

01750

Nomad digital ialah golongan yang menjana pendapatan secara dalam talian
tanpa lokasi fizikal yang tetap. Golongan ini berpotensi menyumbang kepada ekonomi
negara terutamanya sebagai pelancong. Untuk memanfaatkan perkembangan ini,
kerajaan akan memperkenalkan program Malaysia Digital Nomad untuk mewujudkan
komuniti dan ekosistem nomad digital di Malaysia dengan menggunakan sektor
pelancongan sebagai pemangkin.

Tuan Yang di-Pertua, kerajaan telah menangani krisis pandemik COVID-19 dalam
keadaan ruang fiskal yang sempit memandangkan ekonomi masih belum_ pulih
sepenuhnya dan kutipan hasil yang terjejas. Oleh itu, kerajaan terpaksa bergantung
kepada sumber hasil bukan cukai di samping meningkatkan hutang statutorinya bagi
memastikan pakej bantuan dan rangsangan serta projek pembangunan dapat diteruskan.
Bagi tahun 2022 iaitu tahun pemulihan ekonomi, reformasi dan pengukuhan fiskal akan
dimulakan bagi membina semula benteng ketahanan fiskal negara dalam menghadapi
cabaran di masa hadapan.

Bagi inisiatif pertama, kerajaan berhasrat untuk memperkenalkan Akta
Tanggungjawab Fiskal dengan tujuan meningkatkan tadbir urus, akauntabiliti dan
