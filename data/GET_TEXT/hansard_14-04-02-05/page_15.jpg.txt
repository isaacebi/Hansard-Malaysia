DR.29.10.2021 5

Kumar telah membangkit isu berkenaan penyakit jarang jumpa. Oleh itu kerajaan akan
memantapkan pengurusan klinikal penyakit jarang jumpa di Malaysia seperti /isosomal.

Selain itu ke arah gaya hidup sihat juga, kerajaan bercadang untuk meluaskan
kenaan duti eksais terhadap produk-produk minuman bergula dalam bentuk pra campuran
berasaskan coklat atau koko, malt, kopi dan teh. Kerajaan juga bercadang mengenakan
duti eksais terhadap ke atas produk cecair atau gel mengandungi nikotin yang digunakan
untuk rokok elektronik dan vape. [Tepuk]

Bagi memastikan kesiapsiagaan perkhidmatan kesihatan awam, kerajaan akan
bekerjasama dengan Persatuan Bulan Sabit Merah dan St. John Ambulans untuk
meningkatkan akses dan capaian respons perkhidmatan ambulans.

Kerajaan telah bersetuju untuk menyambung pelantikan secara kontrak lebih
10,000 pegawai perubatan pergigian dan farmasi... [Tepuk] selama tempoh khidmat wajib
selama dua tahun kepada maksimum empat tahun bagi memastikan kesinambungan
perkhidmatan dan sebagai persediaan pengajian kepakaran mereka. Sebagai tambahan
sukacita diumumkan kerajaan bersetuju meluluskan penajaan program kepakaran dengan
peruntukan RM100 juta untuk manfaat 3,000 pegawai kontrak perubatan dan pergigian.
[Tepuk]

Krisis pandemik ini telah menerukkan masalah kesempitan hidup, keganasan
rumah tangga dan kemurungan sehingga menjadi punca kepada isu kesihatan mental.
Maka, bajet ini memperuntukkan RM70 juta bagi terus memastikan isu kesihatan mental
ini diberi keutamaan. Antaranya untuk memperkukuh perkhidmatan sokongan, kaunseling
dan psiko sosial, menambah program advokasi serta memperkasa peranan NGO sebagai
penggerak program kesihatan mental. Selanjutnya, kerajaan juga bercadang untuk
meluaskan skop pelepasan cukai pendapatan individu bagi perbelanjaan pemeriksaan
kesihatan meliputi kos khidmat konsultasi pakar psikiatri, ahli psikologi klinikal dan
kaunselor yang berdaftar.

Tuan Yang di-Pertua, bajet ini kekal mengutamakan pendidikan sebagai segmen
terpenting perbelanjaan negara. Kementerian Pendidikan Malaysia akan terus menerima
peruntukan terbesar iaitu sejumlah RM52.6 bilion atau 16 peratus daripada keseluruhan
anggaran perbelanjaan persekutuan. Sementara itu Kementerian Pengajian Tinggi bakal
diperuntukkan sejumlah RM14.5 bilion.

Tidak ada yang lebih menggembirakan buat anak-anak apabila dapat kembali
semula ke sekolah secara bersemuka bersama rakan. Setiap awal tahun tentunya ibu
bapa yang paling sibuk menyediakan kelengkapan sekolah anak-anak. Bagi tahun 2022
kerajaan bersetuju untuk menyediakan Bantuan Awal Persekolahan sebanyak RM150
iaitu meningkat berbanding RM100 sebelum ini. Sejumlah RM450 juta diperuntukkan
yang dijangka memanfaatkan tiga juta murid-murid yang layak.

Dengan sekolah mula dibuka, suasana pembelajaran yang kondusif buat anak-
anak akan terus diberi perhatian. Pada tahun hadapan sejumlah RM1 bilion disediakan
untuk kerja-kerja penyelenggaraan dan pembaikan sekolah. Peruntukan ini termasuk
RM140 juta kepada JAKIM bagi menyelenggara antaranya sekolah tahfiz, sekolah agama
rakyat dan institusi pondok berdaftar [Tepuk] iaitu meningkat berbanding RM100 juta pada
tahun 2021.

Peruntukan penyelenggaraan kepada lebih 10,000 sekolah di bawah
Kementerian Pendidikan akan diagihkan mengikut jenis sekolah berdasarkan kadar yang
seragam. Bagi tahun 2022, sebanyak RM120 juta disediakan untuk manfaat 1,800 buah
sekolah jenis kebangsaan Cina dan juga sekolah jenis kebangsaan Tamil.

Di samping itu, pada tahun hadapan juga kerajaan akan terus menaik taraf
sekolah-sekolah daif dengan peruntukan dinaikkan kepada RM746 juta. Sebilangan
besar peruntukan ini adalah untuk menaik taraf sekolah daif dengan 112 projek di Sabah
dan 165 projek di Sarawak. [Tepuk].

Bagi memperkasa agenda pendidikan khas, kerajaan menyediakan RM50 juta
antaranya untuk membiayai pembelian peralatan mengajar dan menambah baik fasiliti
sekolah berkeperluan khas. Selain itu, sebanyak lapan buah blok baru pendidikan khas
