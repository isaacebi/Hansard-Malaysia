22 DR.29.10.2021

Dalam usaha meningkatkan kawasan pertanian dan memberi peluang kepada
golongan berpendapatan rendah dan belia termasuk graduan untuk menjana pendapatan,
dicadangkan tanah terbiar dan tidak dibangunkan milik Kerajaan Persekutuan dan tanah
Rizab Melayu disewakan bagi projek pertanian atau perniagaan. Melalui inisiatif ini, tanah-
tanah tersebut juga dapat diuruskan secara optimum dan teratur.

Sebagai pelengkap, program pembiayaan sehingga RM1.25 bilion akan
disediakan oleh Agrobank dan Bank Negara Malaysia melalui antaranya AgroFood Facility
berjumlah RM500 juta dan Dana Pembiayaan Agromakanan oleh AgroBank berjumlah
RM200 juta.

Tuan Yang di-Pertua, kerajaan memperuntukkan RM2.5 bilion bagi tahun 2022
untuk terus memperkasa pembangunan masyarakat luar bandar melalui program
pembangunan komoditi. Daripada jumlah ini, RM1.3 bilion disalurkan kepada FELDA bagi
tujuan pakej pemulihan dan pembangunan peneroka; RM495 juta untuk manfaat peserta
FELCRA dan RM699 juta untuk kemajuan pekebun kecil bagi perusahaan getah di bawah
RISDA.

Kerajaan akan melaksanakan Program Transformasi Perusahaan Getah Negara
yang bertujuan menyatukan pekebun kecil, usahawan getah dan koperasi kecil dalam
sebuah konsortium yang lebih besar, agar mampu untuk memproses getah sekerap ke
bentuk getah krep.

Bagi membantu meningkatkan taraf sosioekonomi pekebun kecil kategori B40,
kerajaan akan memperkenalkan dan memperluas penggunaan teknologi RRIM Hydrobest
kepada pekebun kecil melalui geran padanan.

Kerajaan juga bersetuju untuk meneruskan Bantuan Musim Tengkujuh untuk
membantu meringankan beban sara hidup bagi 320,000 orang pekebun kecil yang
kehilangan pendapatan semasa musim tengkujuh dengan peruntukan RM190 juta.

Kerajaan juga akan memberikan perlindungan takaful kepada semua _ ahli
peladang PPK seluruh Malaysia di bawah Skim Perlindungan Takaful Smart Card
Peladang dengan peruntukan sebanyak RM6 juta.

Selanjutnya, bagi menyokong industri kelapa sawit, kerajaan memperuntukkan
RM35 juta bagi melaksanakan Skim Rangsangan Tanam Semula Sawit Pekebun Kecil
dan RM20 juta untuk usaha menangani kempen anti-minyak sawit di peringkat
antarabangsa.

Akhir sekali, untuk tahun hadapan, kerajaan bersetuju menaikkan nilai ambang
kenaan levi keuntungan luar biasa kelapa sawit bagi Semenanjung Malaysia daripada
RM2,500 kepada RM3,000 dan bagi Sabah dan Sarawak daripada RM3,000 kepada
RM3,500. Manakala kadar levi Sabah dan Sarawak diselaraskan kepada tiga peratus
seperti mana kadar levi di Semenanjung.

Tuan Yang di-Pertua, fokus ketiga ialah ekonomi yang makmur dan mampan.
Kerajaan komited untuk mengukuhkan agenda pembangunannya supaya pertumbuhan
kekal mampan dan inklusif. Di samping itu, Bajet 2022 akan terus menyokong
pelaksanaan RMKe-12, yang memberi keutamaan kepada tiga tema iaitu penjanaan
semula ekonomi, kesejahteraan dan inklusitiviti, dan kemampanan, ke arah Keluarga
Malaysia yang makmur sejahtera. Di bawah fokus ini, penumpuan akan diberikan kepada
agenda kelestarian, merapatkan jurang ekonomi, konsolidasi fiskal dan kemampanan
hasil serta mendokong penyampaian perkhidmatan awam.

Strategi pertama di bawah fokus ketiga adalah untuk mengukuhkan Agenda
Kelestarian negara. Kita komited untuk memenuhi Matlamat Pembangunan Mampan
(SDG) dan penggubalan bajet tahunan sudah mula dijajarkan kepada 17 SDG. Selain itu,
bajet kali ini dan tahun-tahun seterusnya juga akan dijajarkan kepada green budgeting
bagi beralih ke arah pelaksanaan projek dan program pembangunan bersifat mesra alam.

Perubahan iklim merupakan isu sejagat dan impaknya adalah sama buruk seperti
pandemik yang kita alami hari ini. Baru-baru ini, Yang Amat Berhormat Perdana Menteri
telah menzahirkan komitmen untuk menjadikan Malaysia sebagai sebuah negara neutral
karbon seawal-awalnya pada tahun 2050. Komitmen ini memerlukan negara untuk
