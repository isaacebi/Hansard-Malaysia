DR.29.10.2021 15

Daripada keseluruhan peruntukan ini, sebahagian besar iaitu RM1.5 bilion
disediakan untuk pembangunan infrastruktur luar bandar Sabah dan Sarawak.

Tuan Yang di-Pertua, kemakmuran ekonomi tidak akan tercapai tanpa negara
yang aman dan damai. Bagi tahun hadapan, Bajet ini menyediakan peruntukan kepada
Kementerian Pertahanan dan Kementerian Dalam Negeri masing-masing sebanyak
RM16 bilion dan RM17 bilion.

Antaranya sejumlah RM1.6 bilion diperuntukkan untuk mempertingkatkan
kesiagaan aset-aset utama Angkatan Tentera Malaysia. Peruntukan ini turut melibatkan
RM 14 juta bagi mengganti peralatan utama PASKAL dan PASKAU seperti payung terjun,
alat selam litar tertutup dan bot.

Kebajikan anggota-anggota polis dan tentera kita juga tetap menjadi keutamaan.
Bagi tahun hadapan, RM230 juta disediakan untuk kerja-kerja menyelenggara sekolah
dalam kem tentera, fasiliti ketenteraan dan Rumah Keluarga Angkatan Tentera.
Peruntukan ini turut melibatkan penggantian dan pembaikan lif serta kuarters PDRM.

Ke arah memperkukuh kedaulatan negara, kerajaan akan menambah lapan pos
kawalan Pasukan Gerakan Am antaranya di Pagalungan di Sabah dan Temong Mura di
Sarawak bagi meningkatkan kawalan keselamatan sempadan yang berterusan oleh
anggota penguatkuasaan.

Selain itu, kerajaan juga akan menambah empat pintu masuk imigresen baharu
antaranya di Telok Melano dan Baleh, Sarawak bagi memenuhi keperluan peningkatan
pergerakan melalui imigresen susulan perubahan ibu negara Indonesia ke Kalimantan
dan pembukaan Lebuh Raya Pan Borneo jajaran Telok Melano.

Dalam menghadapi musim banjir Monsun Timur Laut, kesiapsiagaan Agensi
Pengurusan Bencana Negara adalah amat penting. Bagi tahun 2022, peruntukan
sebanyak RM100 juta disediakan, antaranya bagi meringankan beban mangsa banjir
melalui pemberian Kit Makanan.

Selanjutnya, kerajaan akan melaksanakan_inisiatif Malaysian Incentive
Community Empowerment melalui pemberian geran sehingga RM10 ribu kepada 2,000
pertubuhan yang berdaftar dengan Jabatan Pendaftaran Pertubuhan Malaysia dalam
kategori Kebajikan, Sosial, Keselamatan dan Hak Asasi. Inisiatif ini melibatkan peruntukan
sebanyak RM20 juta.

Tuan Yang di-Pertua, daripada secekal-cekal peniaga kecil hinggalah sebesar
syarikat multinasional, semua segmen perniagaan menerima impak langsung daripada
krisis COVID-19. Misalnya, dilaporkan bahawa lebih 37,000 perniagaan PKS telah ditutup
semenjak krisis ini bermula. Dalam meminimum kesan ini, kerajaan telah umumkan
pelbagai inisiatif melalui pakej-pakej bantuan dan rangsangan bagi memastikan
kelangsungan perniagaan.

01710

Dengan kebanyakan sektor ekonomi kini kembali beroperasi, permintaan
domestik dijangka memulih. Namun, masih terdapat sebilangan segmen ekonomi yang
terjejas teruk, memerlukan sokongan untuk bangkit semula dan membina daya tahan.
Maka, fokus kedua iaitu ‘Perniagaan Yang Berdaya Tahan’ yang akan menumpukan
kepada strategik yang akan mengembalikan keupayaan perniagaan melalui akses kepada
pembiayaan, memacu pelaburan strategik dan memulih sektor-sektor tumpuan.

Dalam mengendali keupayaan perniagaan dalam strategi pertama, kerajaan
sebagai pemudah cara akan memperbanyak akses pembiayaan kepada _sektor
perniagaan. Terutamanya untuk pengusaha PMKS dan sektor informal. Berdasarkan sesi
libat urus yang telah saya hadiri dengan pelbagai pihak, akses kepada pemudahan
pembiayaan kerap kali dibangkitkan. Baik oleh usahawan kecil, mahupun syarikat besar.

Untuk itu, bagi tahun 2022, pakej pembiayaan dengan nilai keseluruhan berjumlah
RM40 bilion disediakan di bawah Program Semarak Niaga Keluarga Malaysia
(SemarakNiaga). Skim pembiayaan ini merangkumi pinjaman langsung jaminan
pembiayaan dan suntikan ekuiti dengan sasaran untuk memanfaatkan setiap golongan
