4 DR.29.10.2021

wabak COVID-19 menjengah ke tanah kita, lebih 4,700 anak-anak telah hilang tempat
bermanja apabila ibu bapa mereka pergi buat selamanya akibat virus ini. Sebagai keluarga
Malaysia menjadi tanggungjawab kita untuk memastikan masa hadapan anak-anak terus
terjaga. Pada tahun hadapan, kerajaan menyediakan RM25 juta kepada Yayasan
Keluarga Malaysia bagi memimpin usaha melindungi kebajikan pendidikan dan masa
hadapan anak-anak ini. [Tepuk]

Sebagai tambahan, kerajaan juga menyeru semua pihak khususnya sektor
korporat untuk sama menyumbang demi kebajikan anak-anak ini. Yang Amat Berhormat
Perdana Menteri telah berkesempatan melawat anak-anak yang kehilangan ibu dan bapa
akibat COVID-19 pada 16 Oktober lalu. Seluruh negara turut melahirkan rasa simpati atas
nasib adik-beradik ini. Buat adik Muhammad Hadhrami, Husna Humaira, Muhammad
Harraz, Muhammad Hawwas dan Hannan Humaira serta anak-anak yatim piatu Keluarga
Malaysia yang lain, kami sayang semua. Kami sentiasa ada untuk menjaga kamu semua.
[Tepuk]

Kerajaan menggesa semua pihak tidak kira NGO komuniti setempat, pemimpin
tempatan, malah syarikat korporat untuk memainkan peranan bagi memastikan kebajikan
anak-anak ini untuk terus terpelihara supaya semua dapat hidup bersama sebagai satu
keluarga tanpa terpisah dan dapat membina masa hadapan yang cerah.

01620

Tuan Yang di-Pertua, kerajaan akan terus mengutamakan aspek kesihatan awam
bagi membina daya tahan negara dalam persediaan kita ke fasa endemik COVID-19.
Bajet 2022 menyediakan RM32.4 bilion kepada Kementerian Kesihatan untuk
perbelanjaan mengurus dan pembangunan. Sebagai kerajaan yang mementingkan
kesejahteraan rakyatnya, peruntukan bagi Kementerian Kesihatan adalah yang kedua
terbesar selepas Kementerian Pendidikan.

Peperangan kita dengan pandemik COVID-19 ini masih belum berakhir. Oleh itu
tambahan RM4 bilion disediakan khusus untuk meneruskan agenda menangani COVID-
19 yang merangkumi RM2 bilion bagi membiayai program vaksinasi. Manakala RM2 bilion
lagi disediakan bagi meningkatkan kapasiti fasiliti perkhidmatan kesihatan awam seperti
pembelian bekalan ubat, bahan guna habis, PPE dan kit kesihatan. Dalam semangat
Keluarga Malaysia, Kementerian Kesihatan Malaysia juga telah menyumber luar ke
hospital swasta dan hospital seliaan kementerian lain bagi mengoptimumkan kapasiti
kesihatan dalam negara.

Selanjutnya, bagi terus menang dalam melawan COVID-19, kerajaan bercadang
untuk melaksanakan perolehan ubat anti virus yang didapati berkesan terhadap pelbagai
virus termasuk COVID-19. Yang utama sekali Program Imunisasi COVID-19 Kebangsaan
akan terus diperkasa bagi membekalkan dos ketiga sebagai vaksin penggalak kepada
semua orang dewasa di samping meneruskan vaksinasi kepada anak-anak berusia 12
tahun hingga 17 tahun. Kerajaan telah menandatangani perjanjian untuk mendapatkan
88 juta dos iaitu bersamaan lebih 140% penduduk dan cukup untuk memberi dos ketiga
kepada semua penduduk berusia 12 tahun dan ke atas.

Pada kesempatan ini saya merakamkan penghargaan kepada semua ahli Yang
Berhormat yang sebulat suara meluluskan pindaan akta untuk membenarkan kegunaan
dana Kumpulan Wang Amanah Negara bagi membiayai perolehan vaksin COVID-19.

[Tepuk]

Dengan pindaan ini kerajaan akan membelanjakan sebaiknya bagi memenuhi
keperluan vaksinasi dalam memulih semula dan membina daya tahan buat rakyat dan
perniagaan. Bagi tahun hadapan, kerajaan bercadang untuk memberikan pelepasan cukai
individu dan potongan cukai kepada majikan ke atas kos berkaitan pengambilan vaksin
penggalak yang dibiayai sendiri.

Tuan Yang di-Pertua, aspek kesihatan awam juga akan diberi perhatian. Dalam
memupuk budaya sihat serta menangani masalah penyakit tidak berjangkit seperti
kencing manis, darah tinggi dan obesiti, kerajaan bersetuju untuk meneruskan Agenda
Nasional Malaysia sihat. Dalam sesi sembang santai bersama anak muda, Dr. Santesh
