DR.29.10.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Jumaat, 29 Oktober 2021
Mesyuarat dimulakan pada pukul 4.00 petang
DOA

[Tuan Yang di-Pertua mempengerusikan Mesyuarat]

RANG UNDANG-UNDANG
RANG UNDANG-UNDANG PERBEKALAN 2022

Bacaan Kali Yang Kedua

4.00 ptg.

Tuan Yang di-Pertua: Assalamualaikum warahmatullahi wabarakatuh. Salam
sejahtera dan selamat petang. Yang Berhormat Menteri Kewangan dipersilakan.

Menteri Kewangan [Datuk Seri Utama Tengku Zafrul bin Tengku Abdul Aziz]:
Tuan Yang di-Pertua, saya mohon mencadangkan supaya rang undang-undang bernama
Suatu Akta bagi menggunakan sejumlah wang daripada Kumpulan Wang Disatukan untuk
perkhidmatan bagi tahun 2022 dan bagi memperuntukkan jumlah wang itu untuk
perkhidmatan bagi tahun itu dibaca bagi kali kedua sekarang.

Tuan Yang di-Pertua: Silakan.

Datuk Seri Utama Tengku Zafrul bin Tengku Abdul Aziz: Bismillahi Rahmani
Rahim. Assalamualaikum warahmatullahi wabarakatuh. Syukur a/hamdulillah atas nikmat
Allah SWT yang terbentang luas sepermandangan seraya kami bertawakal dan berserah
pada setiap daya yang diikhtiarkan. Selawat dan salam buat Junjungan Besar Nabi
Muhammad SAW, bahawa Bagindalah suri teladan buat umat manusia zaman berzaman.

Tuan Yang di-Pertua, Ahli-ahli Yang Berhormat serta saudara dan saudari seluruh
Keluarga Malaysia yang dikasihi. Amatlah besar harapan rakyat menjelang
pembentangan Bajet 2022 yang sarat disasari dengan usaha kita semua sebagai sebuah
Keluarga Malaysia untuk bangkit semula memulih negara. Maka, untuk pembentangan
kali ini, insya-Allah kita harapkan ada perkhabaran-perkhabaran baik. Moga Bajet 2022
menjadi suar harapan, terang menyinar di hujung kemelut pandemik agar rakyat kembali
makmur dalam norma baharu.

Tuan Yang di-Pertua, dalam mengharung pandemik global ini, negara-negara
sedunia terpaksa mengurus dua beban duka iaitu menyelamat nyawa sejagat dan
mempertahan iktisad. Bagi Malaysia, ternyata tahun ini adalah lebih mencabar buat kita.
Tahun 2021 yang pada awalnya kita jangka sebagai sebuah tahun pemulihan, malangnya
telah tertangguh dek situasi penularan COVID-19 yang terus kritikal sejak pembentangan
Belanjawan 2021 setahun lalu. Di luar rencana, COVID-19 bermutasi dan mengganas.
Negara kita tidak terkecuali dengan tempias gelombang ketiga sehingga mengakibatkan
kes harian pernah mencecah lebih 24,000.

Kini jumlah kes direkodkan sudah menjangkau 2.4 juta dan lebih 28,000 orang
ahli keluarga Malaysia telah terkorban. Takziah diucapkan kepada ahli keluarga kita yang
telah kehilangan orang tersayang akibat virus ini. Buat kesekian kalinya negara terpaksa
mengharungi episod Perintah Kawalan Pergerakan yang panjang sementara kita
