24 DR.29.10.2021

oleh komuniti tempatan. Saudari Sasibai Kimis, pengasas Earth Heir bercita-cita besar
untuk membantu penghasil kraf ini mengembangkan pendapatan mereka secara
mampan. Earth Heir dan suku kaum Dusun Minokok di Sabah telah bekerjasama untuk
menghasilkan beg yang saya gunakan untuk membawa ucapan Bajet 2022 hari ini.
[Tepuk]

Bagi tahun hadapan, sejumlah RM100 juta akan terus disediakan secara geran
padanan dengan sumbangan yayasan milik GLC kepada NGO untuk membiayai pelbagai
program sosial membantu golongan rentan daripada segi pendidikan, penjanaan
pendapatan dan kesihatan mental.

Pada masa yang sama, bagi memastikan perusahaan sosial seperti Earth Heir
dapat terus berkembang dan membantu golongan sasaran mereka, kerajaan bercadang
untuk memberikan pengecualian cukai ke atas semua pendapatan perusahaan sosial
sehingga tiga tahun taksiran berdasarkan kepada tempoh sah laku akreditasi yang
diluluskan oleh Jawatankuasa Bersama Akreditasi oleh Kementerian Pembangunan
Usahawan dan Koperasi serta Yayasan Hasanah.

Program Perolehan Impak Sosial Kerajaan yang telah diperkenalkan secara rintis
sebelum ini bertujuan meningkatkan peluang perusahaan sosial untuk menyertai
perolehan kerajaan. Mulai tahun hadapan, inisiatif ini akan diperluaskan pelaksanaannya
kepada semua kementerian.

Di samping itu, kerajaan juga memperuntukkan RM14 juta kepada United Nations
Development Programme sebagai menyokong usaha mereka menjalankan pelbagai
inisiatif antaranya mewujudkan aktiviti pelancongan selamat dan aktiviti restorasi di
Mersing, Johor dan Manjung, Perak.

Akhir sekali, sebagai galakan kepada penjawat awam untuk turut serta
menyumbang tenaga dalam khidmat masyarakat, cuti tanpa rekod maksimum lima hari
setahun dibenarkan dengan pertubuhan yang diluluskan.

Tuan Yang di-Pertua, Malaysia komited dalam memenuhi obligasinya sebagai
penandatangan Perjanjian Paris. Pada April lalu, kerajaan berjaya menerbitkan Sukuk
Kelestarian berdaulat yang pertama di dunia menerusi terbitan berjumlah USD800 juta.
Sukuk ini telah dilanggan melebihi 5.6 kali yang mencerminkan keyakinan pelabur
terhadap negara. [Tepuk] Bagi tahun hadapan, kerajaan akan menerbitkan Sukuk
Kelestarian dalam Ringgit Malaysia sehingga RM10 bilion untuk disalurkan kepada projek
sosial atau mesra alam yang layak.

Tuan Yang di-Pertua, strategi kedua dalam fokus ini adalah untuk merapatkan
jurang ekonomi merentas dimensi. Tahun 2022 akan turut menumpukan kepada usaha
melaksanakan projek-projek utama negara yang berupaya memberi limpahan ekonomi
kepada penduduk setempat di samping merapatkan jurang ekonomi antara lokaliti. Bagi
memastikan usaha merangsang pemulihan ekonomi dipergiat, kerajaan akan meneruskan
pelaksanaan projek pembangunan infrastruktur negara bernilai RM3.5 bilion, antaranya
pembinaan Lebuh Raya Pan Borneo dan Central Spine Road.

Bagi merancakkan lagi aktiviti pembangunan infrastruktur berimpak tinggi secara
kerjasama awam swasta, kerajaan memperuntukkan dana permulaan sebanyak RM200
juta menerusi pewujudan Dana Mudah Cara Infrastruktur Ketiga di bawah seliaan Unit
Kerjasama Awam Swasta (UKAS), Jabatan Perdana Menteri. Selanjutnya, kerajaan juga
akan terus melaksanakan projek-projek kecil dan sederhana bernilai RM2.9 bilion yang
dikhususkan kepada kontraktor kelas G1 ke G4 di seluruh negara. Peruntukan ini
antaranya melibatkan projek selenggara jalan, baik pulih infrastruktur dan peralatan usang
universiti awam, politeknik dan kolej komuniti serta projek-projek lain melibatkan ameniti
sosial di luar bandar.

Tuan Yang di-Pertua, keseimbangan pembangunan antara negeri dan wilayah
adalah penting bagi memastikan kesemua ahli Keluarga Malaysia dapat menikmati hasil
pembangunan. Bagi lima koridor wilayah pembangunan ekonomi, projek-projek
pembangunan akan diteruskan dengan peruntukan sejumlah RM690 juta merangkumi
enam projek baharu dan 66 projek sambungan seperti projek Pertanian Pintar di Igan,
Sarawak.
