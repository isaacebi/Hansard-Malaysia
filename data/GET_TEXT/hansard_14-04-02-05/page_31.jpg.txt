DR.29.10.2021 21

Padanan Pinjaman Pelaburan bagi inisiatif Platform Animasi Negara yang akan
dikendalikan oleh MyCreative Ventures.

Tuan Yang di-Pertua, industri peruncitan juga antara yang terjejas disebabkan
pandemik. Bagi tahun 2022, tumpuan khas diberikan bagi membantu perusahaan sosial,
halal, kraf tangan, pertanian dan usahawan tempatan untuk beralih kepada khidmat
digital. Melihat kepada kejayaan kempen Shop Malaysia Online dan Go-eCommerce
Onboarding yang telah memanfaatkan lebih daripada 500,000 orang usahawan tempatan,
kerajaan akan meneruskan program ini dengan peruntukan RM250 juta.

Usahawan PMKS layak menerima manfaat sehingga RM2,000 bagi aktiviti
penerapan e-dagang, latihan dalam pemasaran dan pembayaran digital. Sebagai inisiatif
menyokong pemulihan sektor pelancongan, kerajaan menggalakkan penggunaan baucar
Shop Malaysia Online di premis perniagaan dan pembelian tiket tempat tarikan pelancong
seperti zoo dan taman tema.

Bagi merancakkan penghasilan dan pembelian produk tempatan, kerajaan
komited untuk melaksanakan inisiatif-inisiatif menyokong produk hasil tangan tempatan
dan produk khazanah alam melalui Kempen Beli Barangan Buatan Malaysia, Program
Jualan Malaysia dan Program Khazanah Alam Industri Jualan Langsung dengan
peruntukan RM33 juta.

Saya yakin ramai dalam kalangan kita pernah membeli Putu Bambu World yang
dijual di hentian rehat dan rawat lebuh raya. Pengasasnya Encik Mohamad Hassan
bermula dengan hanya sebuah gerai kecil pada tahun 2008 dan dengan papan tanda
kadbod yang ditulis tangan. Hari ini, bilangan francais Putu Bambu World di seluruh
negara telah pun mencecah 70 buah cawangan. Kepada yang berminat menjadi
usahawan francais, kerajaan melalui PERNAS akan menyediakan RM74 juta, antara lain
untuk menyediakan program latihan dan bimbingan perniagaan dan skim pembiayaan
mudah kosong peratus selama enam bulan pertama berserta juga dengan moratorium.

Tuan Yang di-Pertua, kerajaan akan terus memacu pemodenan sektor pertanian
dalam meningkatkan jaminan dan keselamatan makanan serta menjana pendapatan lebih
tinggi dan menarik lebih ramai generasi muda agropreneur.

Pemberian subsidi dan insentif bagi industri pertanian dan perikanan akan
diteruskan dengan peruntukan sebanyak RM1.7 bilion, antaranya sebanyak RM1.5 bilion
bagi subsidi benih, baja, harga dan pengeluaran padi termasuk subsidi baja padi huma
sebanyak RM40 juta. Insentif hasil tangkapan nelayan juga turut disediakan berjumlah
RM150 juta.

Bagi tahun 2022, inisiatif bagi meningkatkan jaminan bekalan makanan berjumlah
RM120 juta akan dilaksanakan seperti berikut:

(i) pelbagai projek Jaminan Bekalan Makanan melibatkan pelbagai
negeri termasuk Pembangunan Industri Akuakultur dan Estet
Kerang-kerangan di Johor;

(ii) Program Pemantapan Jaminan Bekalan Makanan Negara bagi
menyediakan kemudahan logistik dan pusat penyimpanan stok
bekalan makanan dan hasil pertanian segar berteknologi tinggi
untuk petani dan pengusaha agromakanan;

(iii) Program Bantuan Insentif Makanan Ternakan Ruminan melalui
Skim Harga Bersubsidi Dedak Isirung Sawit bagi membolehkan
penternak kecil ruminan mendapatkan bekalan makanan
ternakan dengan harga lebih murah selaras dengan konsep
ekonomi kitaran; dan

(iv) Program Galakan Usahawan Tekno PKS bagi meningkatkan
hasil pengeluaran tanaman dan pemprosesan makanan melalui
aplikasi teknologi untuk manfaat 140 orang usahawan tani serta
program.
