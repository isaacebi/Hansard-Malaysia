14 DR.29.10.2021

Untuk mengurangkan kos pemilikan kenderaan, kerajaan juga akan melanjutkan
100 peratus pengecualian cukai jualan ke atas kenderaan penumpang CKD dan 50
peratus ke atas CBU termasuk MPV dan SUV selama enam bulan sehingga 30 Jun 2022.

Tuan Yang di-Pertua, setiap daripada Keluarga Malaysia berhak memiliki rumah
kediaman sebagai keperluan kehidupan. Untuk itu, kKerajaan akan meneruskan projek-
projek perumahan khususnya kepada golongan berpendapatan rendah dengan nilai
keseluruhan RM1.5 bilion. Peruntukan ini antaranya bagi meneruskan program-program
rumah mesra rakyat dan bantuan menyelenggara perumahan rakyat. Pada masa yang
sama, kerajaan tidak lagi mengenakan Cukai Keuntungan Harta Tanah bagi pelupusan
oleh individu warganegara, pemastautin tetap dan selain syarikat mulai tahun keenam dan
ke atas.

Saya mendengar keluhan pekerja gig, pengusaha kecil dan petani yang sukar
membeli rumah kerana tiada pendapatan tetap sehingga menyebabkan mereka sukar
mendapatkan pinjaman perumahan. Ada antara mereka yang sebenarnya mempunyai
keupayaan untuk membayar balik pinjaman tetapi tiada bukti pendapatan tetap. Untuk
tahun hadapan, bagi membantu kumpulan ini membeli rumah, kerajaan menyediakan
jaminan sehingga RM2 bilion kepada bank melalui Skim Jaminan Kredit Perumahan untuk
memberi akses pembiayaan kepada golongan ini membeli rumah. [Tepuk]

Tuan Yang di-Pertua, penduduk di pedalaman Sabah dan Sarawak ada yang
terpaksa menempuh jalan balak dan memakan masa berjam-jam untuk mendapatkan
perkhidmatan di pekan berdekatan. Kerajaan memahami kesukaran yang dihadapi oleh
mereka seperti penduduk di Kudat dan Long Pasiah di Sabah serta Ba’kelalan dan Bario
di Sarawak. Oleh itu, bagi tahun hadapan kerajaan akan terus memberikan subsidi
sebanyak RM209 juta bagi perkhidmatan pengangkutan udara untuk manfaat penduduk
setempat.

Saya tertarik dengan perkhidmatan tren yang kini sedang tular iaitu ‘Train to
Dabong’. Dabong di Kuala Krai, Kelantan memang merupakan kawasan tumpuan bagi
aktiviti ekopelancongan dan harga tambang tiket kereta api untuk ke sana juga adalah
berpatutan. Perkhidmatan tren KTMB sememangnya sentiasa penuh pada hujung
minggu. Pada hari-hari biasa pula, kebanyakan penumpang merupakan murid-murid
sekolah. Mereka kini menerima manfaat di bawah inisiatif Pas MyRail5 yang cuma
berharga RM5 sebulan untuk perjalanan tanpa had. Oleh itu, kerajaan akan meneruskan
pemberian subsidi bagi menampung sebahagian kos operasi perkhidmatan tren kurang
ekonomik di luar bandar terutamanya di wilayah timur dan meneruskan inisiatif Pas
MyRail5 untuk manfaat murid sekolah. [Tepuk]

Selain itu, kerajaan juga menyediakan RM80 juta sebagai Dana Bantuan
Sementara Bas Henti-henti untuk manfaat pengendali bas henti-henti dan RM115 juta
bagi inisiatif pas perjalanan bas dan rel tanpa had dengan harga RM50 sebulan untuk
pengguna terutamanya di Lembah Klang.

Tuan Yang di-Pertua, kerajaan akan terus menambah baik aspek kesejahteraan
penduduk luar bandar dalam usaha mengurangkan jurang pembangunan antara wilayah.
Bagi tahun hadapan, lebih RM2.5 bilion disediakan bagi melaksanakan program berikut:

(i) hampir RM1.5 bilion untuk projek jalan luar bandar dan jalan
perhubungan desa sepanjang 519 kilometer bagi manfaat lebih
130,000 penduduk setempat;

(ii) RM382 juta bagi bekalan air luar bandar dan bekalan air alternatif
dengan sasaran 4,800 buah rumah;

(iii) RM485 juta untuk bekalan elektrik luar bandar dengan sasaran
lebih 2,100 buah rumah; dan

(iv) RM107 juta bagi memasang 7,000 unit lampu jalan kampung,
menyelenggara lebih 500,000 unit lampu jalan kampung dan
menaik taraf 20 buah jambatan uzur serta kerja-kerja awalan bagi
30 buah jambatan baharu.
