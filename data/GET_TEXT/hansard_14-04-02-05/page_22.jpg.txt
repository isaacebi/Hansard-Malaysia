12 DR.29.10.2021

(i) meluaskan Program Community Feeding kepada kanak-kanak
daripada keluarga miskin bandar di Selangor, Johor, Pulau
Pinang, Kuala Lumpur dan Putrajaya dengan sasaran untuk
menyediakan makanan tambahan lima kali seminggu kepada 100
orang kanak-kanak berusia satu hingga enam tahun;

(ii) meluaskan skop penerima bantuan Program Pemulihan Kanak-
kanak Kekurangan Zat Makanan bagi manfaat lebih 1,100 orang
kanak-kanak; dan

(iii) menubuhkan Bank Susu Ibu untuk bayi pramatang di Neonatal
Care Unit melibatkan hospital di Pulau Pinang, Johor,
Terengganu, Sabah dan Sarawak.

Tuan Yang di-Pertua, kebajikan golongan OKU tidak pernah dilupakan. Bagi
tahun hadapan, kerajaan menyediakan peruntukan khusus RM30 juta bagi menaik taraf
infrastruktur bangunan kerajaan supaya mesra OKU. Peruntukan ini antaranya, untuk
menyediakan lebih banyak laluan khas bagi kegunaan golongan cacat penglihatan. Selain
itu, RM10 juta turut diperluaskan atau pun diperuntukkan untuk Pusat Latihan Berdikari
serta sebuah Pusat Latihan Perindustrian dan Pemulihan Kerajaan bagi melaksanakan
Program Latihan dan Bimbingan Ajar kepada golongan OKU. Bagi memastikan tempat
buat anak muda OKU menceburi bidang pekerjaan, kerajaan akan menyediakan kuota
khas sebanyak 1 peratus untuk program MyStep kepada golongan OKU.

Mungkin tidak ramai yang mengenali gerangan Puan Tan Lee Bee, Khairunnisa
Kho Abdullah, Wan Zuraidah Abu dan Goh Soo Leng. Merekalah sebenarnya yang
berjasa sebagai jurubahasa isyarat yang sering kita lihat di sudut kaca televisyen [Tepuk].
Bagi meningkatkan akses terhadap media di samping membolehkan golongan OKU
cakna dengan berita semasa dan informasi terkini dengan bantuan BERNAMA, semua
rangkaian televisyen termasuk saluran swasta akan menyediakan jurubahasa isyarat
dalam penyampaian berita mereka. [Tepuk]

Bagi tahun hadapan, kerajaan bersetuju, ya bagi tahun hadapan kerajaan
bersetuju untuk menanggung sepenuhnya bayaran lesen kenderaan motor kepada semua
kenderaan persendirian yang dimiliki oleh OKU. Harapnya, ini sedikit sebanyak
meringankan kos sara hidup golongan OKU. Program Pemulihan Dalam Komuniti
merupakan antara medium intervensi awal untuk anak-anak kurang upaya meningkatkan
kemahiran diri dan menceburi pekerjaan. Setakat ini Universiti Sains Malaysia (USM)
merupakan universiti utama yang melaksanakan program ini. Tahun hadapan, kerajaan
bercadang untuk meluas pelaksanaannya ke universiti-universiti awam lain.

Tuan Yang di-Pertua, pemuda-pemudi belia negara ialah penentu kepada jatuh
bangunnya negara ini. Pendedahan kepada alam pekerjaan amat penting untuk mereka
berhadapan dengan dunia sebenar yang kian mencabar. Sejak tahun 2019, kerajaan telah
mula membayar elaun sebanyak RM900 kepada pelajar yang menjalani Program Latihan
Industri. Oleh itu, saya menyeru agar pihak swasta turut memberi elaun sekurang-
kurangnya RM900 atas khidmat pelajar tersebut. Selain itu, kerajaan akan menyediakan
insentif kepada majikan yang menggaji perantis lepasan sekolah dan graduan berumur 18
hingga 30 tahun sebanyak RM900 sebulan bagi tempoh enam bulan iaitu meningkat
berbanding RM800 sebelum ini.

Bagi belia yang menceburi bidang keusahawanan pula, pelan pembiayaan
sebanyak RM150 juta akan disediakan di bawah Bank Simpanan Nasional dan Agrobank.
Kerajaan bercadang untuk melanjutkan galakan cukai bagi Program Latihan Industri
Berstruktur sehingga tahun taksiran 2025 dan turut diperluas kepada pelajar di peringkat
ijazah sarjana, sijil profesional serta Sijil Kemahiran Malaysia di Tahap 1 dan 2.

Bagi memupuk budaya transaksi tanpa tunai di premis perniagaan, kerajaan
memperkenalkan program e-Start iaitu sebuah Skim Transaksi Tanpa Tunai. E-Start akan
mengkreditkan RM150 secara one-off kepada akaun e-dompet para belia berumur 18
hingga 20 tahun dan juga pelajar sepenuh masa di institusi pengajian tinggi. Dengan
peruntukan RM300 juta, kerajaan berharap lebih dua juta orang belia yang menerima
