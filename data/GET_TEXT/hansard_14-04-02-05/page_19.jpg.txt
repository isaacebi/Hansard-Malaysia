DR.29.10.2021 9

ini akan melibatkan penambahan faedah PERKESO yang berjumlah sebanyak RM267
juta.

Kerajaan bercadang untuk meluaskan pelepasan cukai sehingga RM4,000
kepada pencarum KWSP meliputi caruman secara sukarela seperti mereka yang bekerja
sendiri dalam sektor gig.

Akhir sekali, untuk terus menggalakkan pekerja swasta mencarum dengan
PERKESO dan melindungi mereka yang kehilangan pekerjaan, had pelepasan cukai
dinaikkan daripada RM250 kepada RM350 dengan skop pelepasan bagi caruman
PERKESO turut diperluas meliputi caruman pekerja melalui Sistem Insurans Pekerjaan.

Tuan Yang di-Pertua, strategi kedua adalah untuk membangun sebuah Keluarga
Malaysia. Apalah maknanya Keluarga Malaysia tanpa inisiatif menyeluruh buat segenap
lapisan masyarakat tanpa mengira bangsa, agama, usia, jantina dan wilayah. Bajet 2022
memastikan agenda pemerkasaan Bumiputera terus diberi keutamaan dalam usaha untuk
merapatkan jurang antara kaum di negara ini. Untuk itu, sejumlah RM11.4 bilion
disediakan bagi melaksanakan pelbagai inisiatif di bawah payung pembangunan
Bumiputera. [Tepuk]

Daripada jumlah tersebut, sebanyak RM6.6 bilion disediakan bagi kemudahan
pendidikan buat anak-anak Bumiputera. Antaranya di bawah MARA, UiTM dan Yayasan
Peneraju. Peruntukan ini disediakan untuk pinjaman pendidikan, menaik taraf program
sijil ke diploma, selain usaha melahirkan profesional dalam kalangan Bumiputera di bidang
perubatan, kejuruteraan dan kewangan.

Manakala sebanyak RM4.8 bilion pula adalah untuk melaksanakan pelbagai
program peningkatan kapasiti dan pembiayaan perniagaan di bawah Perbadanan
Usahawan Nasional Berhad, TEKUN Nasional dan Dana Kemakmuran Bumiputera.

Sebagai usaha meningkatkan penglibatan syarikat anchor dalam membangunkan
vendor Bumiputera tempatan, potongan cukai dua kali bagi perbelanjaan operasi yang
layak dinaikkan sehingga RM300 ribu kepada RM500 ribu dan dilanjutkan bagi tempoh
lima tahun sehingga 31 Disember 2025.

Akhir sekali, bagi menggalakkan penyertaan belia Bumiputera dalam
melaksanakan projek-projek berskala kecil perolehan kerajaan, sebanyak RM200 juta
akan disediakan. Sebagai tambahan, kerajaan melalui CIDB akan mewujudkan
accelerator programme khusus kepada kontraktor belia G1 hingga G4 melalui kursus
peningkatan kapasiti dan on-the-job training dengan peruntukan sebanyak RM10 juta.

Tuan Yang di-Pertua, aspek pengimarahan syiar Islam menjadi tumpuan dalam
Bajet 2022. Secara keseluruhan, kerajaan memperuntukkan sebanyak RM1.5 bilion bagi
pengurusan dan pembangunan hal ehwal Islam di bawah Jabatan Perdana Menteri. Di
bawah payung pendidikan Islam, kerajaan akan melaksanakan inisiatif berikut:

(i) membina sebuah sekolah menengah agama di Wilayah
Persekutuan Labuan dengan kos keseluruhan projek berjumlah
RM65 juta. [Tepuk]

(ii) meluaskan skop pengajaran takmir di bawah JAKIM kepada
agensi-agensi kerajaan seperti Jabatan Penjara Malaysia,
Agensi Antidadah Kebangsaan dan Jabatan Kebajikan
Masyarakat dengan menambah seramai 1,000 orang guru
takmir; dan

(iii) menyalurkan pemberian khas sekali bayar sebanyak RM500
untuk manfaat seramai 70 ribu orang imam, bilal, siak, marbut,
guru takmir dan guru KAFA. [Tepukj].

Kerajaan akan terus memperkasa wakaf sebagai instrumen agihan semula
kekayaan bagi pembangunan ekonomi ummah. Bagi melahirkan lebih ramai usahawan
tani dan pengusaha industri halal serta membantu mereka sekiranya ditimpa bencana,
kerajaan akan menyalurkan dana permulaan sebanyak RM10 juta bagi memulakan
inisiatif Wakaf Halal PKS, Wakaf Pertanian dan Wakaf Bencana. [Tepuk] Syarikat-
