DR.29.10.2021 7

ia kini telah menyederhanakan dengan kadar 4.6 peratus pada Ogos 2021 hampir 750,000
saudara saudari kita yang masih menganggur perlu dibantu.

Oleh itu mengambil semangat konsep job guarantee, bagi tahun hadapan
kerajaan di bawah inisiatif Jamin Kerja Keluarga Malaysia atau JaminKerja akan menjamin
penyediaan 600,000 peluang pekerjaan dengan peruntukan berjumlah RM4.8 bilion.
[Tepuk] Kerajaan melalui PERKESO akan meneruskan usaha pengambilan pekerja
melalui inisiatif insentif penggajian JaminKerja, dengan sasaran 300,000 orang dan
peruntukan RM2 bilion.

Di bawah inisiatif ini kepada majikan yang mengambil Keluarga Malaysia yang
tidak aktif bekerja, kerajaan akan memberikan insentif sebanyak 20 peratus daripada gaji
bulanan bagi tempoh enam bulan pertama dan 30 peratus bagi enam bulan berikutnya
tertakluk kepada pekerjaan bergaji RM1,500 ke atas.

Selain itu bagi menggalakkan majikan menyediakan peluang pekerjaan kepada
kumpulan tumpuan seperti OKU, Orang Asli dan banduan pula, kerajaan akan
memberikan insentif sebanyak 30 peratus daripada gaji bulanan bagi tempoh enam bulan
pertama dan 40 peratus bagi enam bulan berikutnya tertakluk kepada pekerjaan bergaji
RM1,200 ke atas.

Bagi menggalakkan wanita kembali bekerja insentif ini turut dipanjangkan kepada
majikan yang menggaji golongan wanita tidak bekerja melebihi 365 hari, ibu tunggal dan
juga suri rumah. Selanjutnya inisiatif Malaysia Short-term Employment atau MySTEP akan
diteruskan dengan menawarkan 80,000 peluang pekerjaan secara kontrak merangkumi
50,000 pekerjaan dalam sektor awam dan 30,000 pekerjaan dalam syarikat berkaitan
kerajaan mulai Januari 2022.

Bajet ini turut menyasarkan 220,000 pelatih untuk menjalani pelbagai program
latihan dan peningkatan kemahiran dengan peruntukan keseluruhan RM1.1 bilion. Antara
inisiatif yang akan dilaksanakan termasuklah program place and train iaitu latihan dengan
jaminan pekerjaan.

Program peningkatan kemahiran dan kerjasama industri turut dipergiat dengan
keutamaan kepada kemahiran digital seperti contoh program Global Online Workforce
(GLOW) di bawah MDEC. Contoh Puan Zeti Haiza pengurus di sebuah agensi
pelancongan di Melaka tanpa pelancong dari luar negara pendapatannya terjejas. Melalui
program latihan GLOW oleh MDEC Puan Zeti menceburkan diri secara freelancing di
platform dalam talian untuk menjana pendapatan dari rumah sekali gus boleh
menawarkan perkhidmatannya ke luar negara.

Berdasarkan penghasilan pelaksanaan program latihan dan peningkatan
kemahiran di bawah Belanjawan 2021 lebih 85 peratus daripada pelatih telah ditawarkan
peluang penempatan pekerjaan. Diharapkan melalui pelaksanaan inisiatif JaminKerja
serta langkah pemulihan ekonomi dapat menurunkan kadar pengangguran negara
kepada empat peratus dan mencapai tahap guna tenaga penuh.

Sebagai usaha menggalakkan Keluarga Malaysia mengikuti program latihan serta
menceburi bidang baru, pelepasan cukai bagi perbelanjaan menghadiri kursus
peningkatan kemahiran atau kemajuan diri dinaikkan daripada RM1,000 kepada RM2,000
sehingga 2023.

Selain itu kepada yang mengambil kursus dengan badan-badan profesional yang
diluluskan mereka layak mendapat pelepasan cukai ke atas yuran sehingga RM7,000.
Kursus profesional yang diluluskan antaranya merangkumi bidang perakaunan, kewangan
serta yang berkaitan alam sekitar, sosial dan tadbir urus atau ESG.

Kerajaan juga bercadang melanjutkan potongan cukai dua kali kepada syarikat
yang memberi biasiswa kepada pelajar institusi pengajian tinggi dan diperluas kepada
semua bidang pengajian.

Tuan Yang di-Pertua krisis pandemik ini telah membuktikan bahawa sistem
pelindungan sosial perlu diperkukuh dan diberi keutamaan buat semua. Maka kerajaan ini
komited untuk meneruskan pelbagai dasar dan program pelindungan bagi manfaat
Keluarga Malaysia yang memerlukan.
