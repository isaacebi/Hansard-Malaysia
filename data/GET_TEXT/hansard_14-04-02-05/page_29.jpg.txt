DR.29.10.2021 19

akan dilaksanakan secara berfasa untuk memberi manfaat kepada lebih 2,500 buah
syarikat dan mewujudkan 5,000 peluang pekerjaan.

Kerajaan juga memperuntukkan sejumlah RM45 juta sebagai galakan
transformasi teknologi ke arah revolusi industri keempat atau Industry4WRD dalam
kalangan PKS serta syarikat tahap pertengahan bagi sektor pembuatan dan
perkhidmatan. Bagi merancakkan inovasi, National Regulatory Sandbox di bawah MOF
iaitu FUTURISE akan digiatkan lagi untuk menjalankan kajian industri dan mengesyorkan
langkah melancarkan inovasi dalam masyarakat dan ease of doing business.

Tuan Yang di-Pertua, GLC memainkan peranan penting sebagai penggerak
modal insan dan kewangan serta pemangkin transformasi ekonomi negara. Tahun ini,
GLC telah banyak membantu dalam agenda pemulihan negara antaranya termasuk
pengedaran komputer riba kepada 150,000 orang pelajar melalui Tabung Cerdik dan
tawaran pekerjaan melalui program MySTEP. Untuk tahun 2022, syarikat GLC akan terus
memainkan peranan penting dalam memacu pemulihan negara. Antara inisiatif utama
yang bakal dilaksanakan termasuklah:

(i) inisiatif Jalinan GLC: Memperkasa PMKS bagi membantu
usahawan melalui inisiatif seperti khidmat nasihat dan sokongan
kewangan dengan dana kolektif bernilai RM5 bilion;

(ii) inisiatif Jalinan GLC CSR: Sejahtera Rakyat untuk menolong
rakyat melalui inisiatif seperti derma peralatan perubatan dan
program biasiswa dengan dana kolektif bernilai RM500 juta;

(iii) mempercepat bayaran kepada vendor selewat-lewatnya 14 hari
dari tarikh pengesahan invois;

(iv) memastikan 40 peratus perolehan tempatan dianugerahkan
kepada usahawan bumiputera;

(v) menawarkan 30,000 peluang pekerjaan di bawah program
MySTEP and PROTEGE; dan

(vi) mempertingkatkan kerja-kerja sukarela dalam kalangan GLC.

Dalam membina daya tahan, syarikat GLC akan terus membuat pelaburan
antaranya dalam bidang tenaga boleh diperbaharui, pemodenan rantaian bekalan dan
infrastruktur 5G. Secara kolektif, sekurang-kurangnya RM30 bilion akan diperuntukkan
untuk perbelanjaan modal dan pelaburan pada tahun hadapan. Diharapkan melalui
program Perkukuh Pelaburan Rakyat, GLC akan lebih berdaya tahan dan mempunyai
prospek pertumbuhan yang lebih baik. Contohnya, Khazanah Nasional Berhad telah
menyediakan Dana Impak sebanyak RM6 bilion sebagai pemangkin kepada pertumbuhan
sektor-sektor baharu bernilai tinggi.

Tuan Yang di-Pertua, bagi strategi ketiga, kerajaan memberi komitmen untuk
memulihkan dan memangkin pembaharuan beberapa sektor tumpuan seperti industri
pelancongan, kreatif, peruncitan, pertanian dan komoditi supaya dapat kembali beroperasi
pada kapasiti maksimum. Sektor pelancongan merupakan industri yang terjejas teruk
akibat pandemik COVID-19. Antara yang terkesan sepanjang tempoh ini ialah Encik Jasni
Amir, pengarah urusan sebuah agensi pelancongan yang menumpukan kepada pakej haji
dan umrah. Disebabkan COVID-19 dan penutupan pintu sempadan antarabangsa,
syarikat Encik Jasni tidak dapat beroperasi sepenuhnya. Syarikat beliau bergantung
kepada bantuan kerajaan, khususnya Program Subsidi Upah untuk mengekalkan
pekerjanya serta menjadualkan semula pinjaman bagi mengurangkan komitmen
kewangannya.

Bagi membantu pihak seperti Encik Jasni, beberapa inisiatif utama dengan nilai
keseluruhan RM1.6 bilion akan dilaksanakan pada tahun hadapan merangkumi:

(i) pelaksanaan Program Subsidi Upah bersasar kepada pemain
industri pelancongan. Kerajaan akan meneruskan inisiatif PSU
khusus kepada pengusaha pelancongan yang mengalami
penurunan pendapatan sekurang-kurangnya 30 _ peratus.
