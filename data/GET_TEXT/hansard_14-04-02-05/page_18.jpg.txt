8 DR.29.10.2021

Di bawah Program Baucar Pelindungan Tenang penerima bantuan B40 layak
menerima baucar RM50 sebagai bantuan kewangan untuk memberi produk Pelindungan
Tenang termasuk Takaful Hayat dan kemalangan diri. Untuk tahun hadapan inisiatif ini
akan diteruskan dengan nilai baucar ditingkatkan kepada RM75. Sebagai tambahan
baucar ini juga boleh digunakan untuk membeli polisi insurans komprehensif bagi
motosikal 150cc ke bawah mulai 1 Januari 2022. Diharapkan dengan peluasan skop
pelindungan ini kumpulan B40 terutamanya yang menunggang motosikal untuk mencari
rezeki akan memperoleh manfaat daripadanya.

Selanjutnya kerajaan juga bercadang untuk memberikan pengecualian duti setem
kepada produk Pelindungan Tenang serta produk insurans atau takaful dengan nilai
premium atau sumbangan tidak melebihi RM150 bagi individu dan RM250_ bagi
perusahaan mikro kecil dan sederhana atau PMKS.

Setakat 31 September 2021 mySalam sebagai skim insurans perubatan khas
untuk B40 telah membayar tuntutan berkaitan hospitalisasi dan penyakit kritikal sebanyak
lebih RM180 juta kepada 125,000 pesakit. Di samping itu 229,000 individu juga telah
menerima pampasan disebabkan COVID-19 dengan nilai keseluruhan RM115 juta.

Pada tahun ini mySalam telah diperluas meliputi tuntutan kos peranti perubatan
seperti stent untuk jantung. Bagi tahun hadapan skim mySalam akan diperluas kepada
penerima BKM dan manfaat tuntutan kos peranti perubatan juga akan dipanjangkan
kepada anak tanggungan penerima mySalam yang layak.

Inisiatif i-Saraan dilaksanakan bagi menggalakkan sektor informal menabung
untuk hari persaraan melalui caruman KWSP. Melalui inisiatif ini kerajaan mencarum
sebanyak 15 peratus daripada caruman sukarela yang dibuat oleh pekerja sektor informal,
terhad maksimum kepada RM250 setahun.

Bagi tahun 2022, kerajaan akan meluaskan penerima manfaat ini untuk turut
merangkumi mereka yang berumur antara 55 hingga 60 tahun. Sejumlah RM30 juta
disediakan untuk manfaatkan lebih 100,000 peserta sedia ada dan baru. Bagi memberi
perlindungan sosial kepada suri rumah dan balu melalui caruman KWSP dan PERKESO
kerajaan menyediakan RM80 juta di bawah Program Kasih Suri Keluarga Malaysia khusus
untuk manfaat mereka hingga umur 55 tahun.

Pada tahun ini kerajaan telah meluaskan liputan pelindungan sosial negara di
bawah PERKESO untuk turut mencarum bagi pekerja sendiri dan sektor informal. Bagi
tahun hadapan inisiatif ini diteruskan dengan nilai caruman 80 peratus dan meluaskan
manfaatnya kepada sembilan kategori pekerja sendiri baharu. Antaranya petani, nelayan,
penjaja, artis, agen pelancongan dan petugas pemulihan dalam komunhiti. Inisiatif ini
dijangka memanfaatkan lebih 810,000 pekerja sendiri.

01640

Puan Ch’ng Pui Peng dan suaminya yang tinggal di Perak telah hilang mata
pencarian. Selain menyara seorang anak, beliau turut menjaga ibunya yang sudah tua.
Sepanjang tempoh mencari peluang kerja baharu, beliau telah diberikan Elaun Mencari
Kerja Tambahan di bawah Sistem Insurans Pekerjaan. Wang yang diperoleh, beliau
belanjakan sebaiknya untuk menyara keluarga sementara menunggu pekerjaan tetap.
Syukur, Puan Ch’ng kini telah kembali bekerja sejak Oktober lalu. Oleh itu, dalam terus
membantu individu yang aktif mencari pekerjaan, kerajaan akan meneruskan pemberian
Elaun Mencari Pekerjaan kepada pencarum dan bukan pencarum PERKESO.

Sejak penularan wabak COVID-19, ribuan Keluarga Malaysia yang kehilangan
punca pendapatan akibat kematian suami, isteri atau ibu bapa telah menerima faedah
pencen penakat di bawah PERKESO. Bagi tahun hadapan, kerajaan bercadang untuk
meningkatkan kadar pencen minimum di bawah Skim Keilatan daripada RM475 kepada
RM550 yang akan membantu seramai 56 ribu isi rumah. Selain itu, inisiatif ini diikuti
dengan penyelarasan faedah-faedah PERKESO kepada kos sara hidup yang dijangka
akan memanfaatkan lebih 400 ribu orang penerima faedah sedia ada. Dengan
peningkatan ini, kerajaan juga bercadang meningkatkan siling gaji yang diinsuranskan
daripada RM4,000 kepada RM5,000 untuk menambah baik liputan keselamatan sosial
bagi 9 juta orang pekerja yang dilindungi oleh PERKESO. Secara keseluruhan, inisiatif
