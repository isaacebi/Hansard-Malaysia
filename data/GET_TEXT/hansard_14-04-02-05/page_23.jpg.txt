DR.29.10.2021 13

manfaat daripada program ini dapat menggunakan sebaiknya melalui pembelian berguna
seperti buku dan kelengkapan pembelajaran.

Lagu Negaraku yang berkumandang di bumi Tokyo menandakan kejayaan atlet
kita. merangkul pingat emas di Kejohanan Paralimpik Tokyo. Tahniah diucapkan
khususnya kepada Bonnie Bunyau Gustin, Cheah Liek Hou dan Abdul Latif Romly serta
seluruh kontinjen negara... [Tepuk] atas pencapaian membanggakan ini. Menjelang
Paralimpik Paris 2024, kejayaan yang lebih besar pastinya menjadi sasaran. Bagi
memperkasa Sukan OKU, RM10 juta diperuntukkan kepada Majlis Sukan Negara untuk
meningkatkan program latihan atlet OKU dan melaksanakan Liga Sukan OKU.

Dalam konteks yang lebih luas, bajet ini turut menyediakan RM159 juta bagi
membina, menaik taraf, dan menyelenggarakan kemudahan sukan di seluruh negara.
Peruntukan ini antaranya untuk memulakan pembinaan sebuah stadium di Bukit Merbau,
Pasir Puteh, Kelantan merangkumi pelbagai fasiliti sukan seperti gelanggang hoki, lapang
sasar menembak dan pusat akuatik.

Bagi memastikan rakyat kembali aktif selaras dengan pemulihan pasca COVID-
19, kerajaan akan memperuntukkan RM50 juta bagi melaksanakan program seperti
pembudayaan gaya hidup aktif, Fit Forever dan Penganjuran Hari Sukan Negara.

01700

E-Sukan kini sudah menjadi fenomena baharu dalam kalangan anak muda dan
dilihat mempunyai prospek terbaik pembangunan sukan negara. Bagi merancakkan
pertumbuhan e-Sukan, RM20 juta disediakan bagi pembangunan e-Sukan kebangsaan
termasuk RM5 juta untuk mewujudkan Pusat Kecemerlangan Sukan Dron.

Saya amat gembira apabila membaca berita bahawa terdapat atlet e-Sukan anak
tempatan yang berjaya meraih pencapaian cemerlang di kejohanan antarabangsa di
Romania baru-baru ini. Kejayaan seperti ini adalah bukti bahawa negara kita mempunyai
bakat-bakat muda yang perlu disokong dan digilap. Bagi mengiktiraf pencapaian atlet e-
Sukan kelahiran Malaysia yang telah mengharumkan nama seperti NothingToSay, xNova,
Mushi dan Oli. Kerajaan bercadang untuk memberikan pengecualian cukai pendapatan
ke atas wang hadiah kemenangan kejohanan e-Sukan yang layak. [Dewan tepuk]

Industri sukan juga terjejas akibat pandemik COVID-19. Larangan aktiviti sukan
tertentu telah menyebabkan banyak pengusaha fasiliti sukan berdepan cabaran untuk
memulakan semula perniagaan mereka setelah ekonomi kembali dibuka. Untuk
meringankan keperluan kewangan pengusaha, Bank Simpanan Nasional akan
menyediakan dana pembiayaan sehingga RM50 juta dengan kadar faedah kosong
peratus untuk enam bulan pertama dan moratorium untuk enam bulan untuk pengusaha
sukan.

Strategi 3. Strategi Ketiga adalah untuk Membina Kehidupan Yang Kondusif.
Usaha di bawah strategi ini tertumpu kepada meringankan kos sara hidup, menggalakkan
pemilikan rumah kediaman, akses kepada kemudahan pengangkutan, pembangunan
infrastruktur luar bandar serta pertahanan dan keselamatan awam.

Tuan Yang di-Pertua, secara keseluruhan kerajaan menyediakan lebih RM31
bilion khusus untuk subsidi, bantuan dan insentif bagi Bajet 2022. Peruntukan ini adalah
untuk meminimum kesan peningkatan kos sara hidup rakyat melibatkan kawalan harga
barang dan perkhidmatan.

Bagi memastikan kawasan luar bandar khususnya di Sabah dan Sarawak
mendapat barangan keperluan asas seperti LPG dan petrol pada harga yang berpatutan,
kerajaan memperuntukkan RM200 juta untuk membiayai kos pengangkutan dan
pengedaran barangan asas ke kawasan luar bandar.

Kerajaan amat memahami kekangan kewangan yang dihadapi oleh rakyat akibat
PKP yang berpanjangan terutamanya dari segi pengurusan aliran tunai. Untuk menambah
wang dalam tangan kepada rakyat, KWSP akan melanjutkan tempoh pengurangan kadar
caruman minimum KWSP daripada 11 kepada sembilan peratus sehingga Jun 2022
melibatkan anggaran nilai RM2 bilion.
