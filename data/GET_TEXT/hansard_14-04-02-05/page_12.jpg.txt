2 DR.29.10.2021

laksanakan Pelan Pemulihan Negara yang turut di dokong Program Imunisasi COVID-19
Kebangsaan sebagai langkah keluar daripada pandemik durjana ini.

Alhamdulillah, kita kini berjaya mencapai 95 peratus penduduk dewasa dan 62
peratus remaja yang telah divaksinasi sepenuhnya. Pencapaian ini merupakan antara
yang terbaik di dunia. Hasilnya, bilangan kes COVID-19 telah menurun sementara
penggunaan wad ICU bagi kes COVID-19 berada pada tahap 42 peratus.

Oleh itu, sistem kesihatan awam kita ini tidak lagi terbeban. Dalam soal
memelihara rakyat dan perniagaan, kita tidak pernah alpa. Walau digasak pelbagai
cabaran dalam ruang fiskal yang terhad, kerajaan tetap mencari jalan menyediakan
bantuan kepada yang memerlukan. Bukanlah perkara yang mudah tetapi, al/hamdulillah
sebanyak lapan pakej bantuan dan rangsangan ekonomi telah disediakan kerajaan
dengan jumlah keseluruhan RM530 bilion yang tidak termasuk peruntukan Belanjawan
2021.

Pakej-pakej inilah yang telah memastikan kita ada makanan dihidangkan, ada
didikan buat anak watan, ada perniagaan yang dipertahan, ada pekerjaan yang diciptakan
dan pastinya masih ada lagi sebuah kehidupan. Melaluinya juga, pertumbuhan ekonomi
yang sebelum ini menguncup 5.6 peratus kepada tahun 2020 kini telah berkembang 7.1
peratus setakat separuh pertama 2021. Walaupun suku ketiga tahun ini dijangka terkesan
ekoran PKP ketiga namun suku keempat dijangka akan memulih apabila hampir semua
negeri beralih ke fasa 4 sektor ekonomi dan sosial dibenarkan beroperasi dengan kapasiti
penuh.

Keseluruhannya, pertumbuhan ekonomi kita dijangka berkembang antara tiga
peratus hingga empat peratus bagi tahun ini insya-Allah. Pada tahun hadapan, ekonomi
negara diunjur terus berkembang antara 5.5 peratus hingga 6.5 peratus berpaksikan asas
ekonomi yang masih kukuh dan strukturnya yang pelbagai.

01610

Namun prestasi ini turut bergantung kepada faktor-faktor lain. Antaranya kejayaan
mengawal pandemik, keberkesanan pelaksanaan program vaksinasi serta keteguhan
prospek ekonomi dan perdagangan dunia.

Tuan Yang di-Pertua, seperti tahun dahulu Bajet 2022 dirangka dengan
mengekalkan tradisi keterbukaan #TeamMOF. Bajet ini terhasil daripada siri turun padang
dan jelajah negeri, perbincangan dengan lebih 30 sesi kumpulan fokus selain mengkaji
lebih 1,100 memorandum dan hampir 50,000 cadangan yang diterima melalui Portal Bajet
2022. Lebih bermakna Bajet 2022 dirangka setelah 80 sesi sumbangsaran bersama-sama
Ahli Yang Berhormat merentasi doktrin politik tidak kira kerajaan mahupun pembangkang.
Kita semua telah bermusyawarah, bertukar-tukar pandangan dan sama-sama memikir
kemaslahatan negara.

Tidak cukup dengan itu bagi meningkatkan ketulusan penyediaan bajet tahunan
buat julung-julung kalinya #TeamMOF telah menerbitkan kenyataan pra-bajet 2022 dan
empat kertas konsultasi awam merangkumi topik berkenaan penambahbaikan perolehan
kerajaan, pemberian bantuan tunai, insentif cukai dan tanggungjawab fiskal. Saya
rakamkan jutaan penghargaan kepada semua pihak yang meluangkan masa dan
mengemukakan idea serta pandangan. Pada kami di MOF inilah bukti kebersamaan kita
dalam mengharungi hari-hari mendatang sebagai sebuah keluarga.

Tahun hadapan tumpuan kita semestinya adalah untuk memulihkan semula
setiap segmen sosioekonomi negara. Usaha untuk membina daya tahan turut digerakkan
bagi mengukuhkan keupayaan perniagaan dan sistem kesihatan dalam mendepani
cabaran mendatang. Akhirnya melangkah ke hadapan instrumen pembaharuan akan
mula dilaksanakan supaya seiring dengan landskap dunia teknologi tanpa sempadan
serta agenda kelestarian. Atas iltizam tersebut, Bajet tahun 2022 akan bertemakan
Keluarga Malaysia Makmur Sejahtera. Bajet kali ini mendukung tiga paksi utama iaitu
memperkukuh pemulihan, membina daya tahan dan memacu pembaharuan. Matlamat
Bajet 2022 kekal dengan tiga fokus induk iaitu:

(i) rakyat yang sejahtera;
