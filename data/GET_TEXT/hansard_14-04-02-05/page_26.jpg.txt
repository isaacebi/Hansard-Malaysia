16 DR.29.10.2021

usahawan, tidak kira perusahaan mikro ataupun syarikat tersenarai awam. Tahun
hadapan, pembiayaan kredit mikro bernilai hampir RM1.8 bilion akan disediakan melalui
pelbagai agensi seperti TEKUN, Agrobank, BSN, Bank Rakyat dan Bank Negara
Malaysia. Yang Amat Berhormat Perdana Menteri peka akan perlunya akses kepada
pembiayaan tanpa faedah disediakan terutamanya bagi membantu para peniaga kecil.

Dengan itu, Skim Pembiayaan Informal dan Mikro di bawah TEKUN akan
menawarkan pinjaman sehingga RM10,000 pada kadar faedah kosong peratus bersama
peserta moratorium selama 12 bulan dengan keutamaan diberikan kepada peniaga sektor
informal dan mikro [Tepukj. Selain itu, BSN dan Agro Bank juga akan menawarkan
pinjaman mikro sehingga RM75,000 pada kadar kosong peratus juga untuk enam bulan
pertama serta kemudahan moratorium sehingga enam bulan.

Menyedari kepentingan sumbangan gerakan koperasi, kerajaan akan
meneruskan program Program Transformasi Ekonomi Gerakan Koperasi (TRANSFER)
dengan peruntukan sebanyak RM10 juta bagi memulihkan aktiviti koperasi yang terjejas.
Di samping itu, dana sebanyak RM30 juta akan disediakan untuk program pembiayaan
intervensi pemulihan ekonomi koperasi. Pada masa yang sama, bagi menyokong aktiviti
perniagaan oleh koperasi, program seperti penyediaan tapak perniagaan food truck di
kawasan bandar utama akan dilaksanakan oleh Suruhanjaya Koperasi Malaysia.

Kerajaan juga menyokong keluasan program I-TEKAD, iaitu sebuah program
sosial yang menawarkan modal permulaan kredit mikro dan latihan kemahiran kepada
usahawan mikro dengan peruntukan sebanyak RM20 juta. Tuan Yang di-Pertua, untuk
syarikat yang berdaya maju, namun mempunyai kekangan mendapatkan dana baharu
kerana terjejas oleh situasi semasa, kerajaan dan institusi kewangan telah merangka satu
pembiayaan bentuk baharu yang lebih anjal bagi membolehkan syarikat mempunyai lebih
keupayaan untuk memulihkan perniagaan.

Satu perkembangan menarik sewaktu pandemik ini ialah peningkatan pesat
dalam pembiayaan melalui kaedah equity crowd financing dan peer-to-peer financing iaitu
lebih RM1.4 bilion dana diperoleh melalui kaedah-kaedah ini sejak tempoh pandemik
bermula. Makanya, bentuk pembiayaan sebegini akan terus disokong dengan peruntukan
RM80 juta secara geran padanan untuk Malaysia Co-Investment Fund, penambahan
kepada pelaburan oleh BPNB sebanyak RM100 juta.

Bagi membantu syarikat yang berdepan masalah gearing atau leverage, kaedah
pendanaan bernilai RM2.1 bilion melalui pelaburan ekuiti dan quasi-equity akan
diperkenalkan. Kaedah ini akan diterajui oleh SME Bank dengan kerjasama TERAJU dan
BSN dengan dana bernilai RM600 juta dan terbuka kepada semua terutamanya
usahawan bumiputera. Selain itu, Bank Pembangunan Malaysia Berhad (BPMB) akan
menawarkan skim-skim RESET (Rehabilitation and Support Through Equity) dan BNM
juga menyediakan Business Recapitalisation Fund bernilai RM1 bilion untuk tujuan yang
sama.

Secara keseluruhan, sejumlah RM14.2 bilion dana tersedia untuk PKS. Untuk
kesediaan dana yang berterusan, dana khas BNM terutamanya Targeted Relief and
Recovery Facility telah ditingkatkan sebanyak RM2 bilion dan menjadikan jumlah
ketersediaan pelbagai dana PKS oleh BNM pada masa ini sebanyak RM11.2 bilion. Selain
itu, institusi kewangan seperti SME Bank, PUNB, BPMB, Agrobank, MIDF dan MARA turut
menyediakan dana untuk PKS. Satu inisiatif knhusus untuk membantu syarikat tersenarai
di Bursa juga akan diperkenalkan.

Inisiatif ini bertujuan untuk membantu syarikat berdaya maju tetapi terkesan akibat
pandemik COVID-19 mendapat suntikan dana tambahan melalui sebuah SBV milik
kerajaan dalam bentuk instrumen ekuiti atau instrumen lain yang berkaitan. Untuk tujuan
ini, Khazanah Nasional Berhad akan diberi mandat bagi membantu kerajaan menyediakan
infrastruktur mentadbir dana bersaiz sekurang-kurangnya RM3 bilion.

Tuan Yang di-Pertua, sehingga kini, Syarikat Jaminan Pembiayaan Perniagaan
(SJPP) telah memberikan jaminan pembiayaan perniagaan bernilai lebih RM46 bilion
kepada lebih 44,000 buah syarikat. la telah membantu memudahkan PKS mendapat
pembiayaan terutamanya dalam tempoh sukar ini. Lantaran itu, SJPP akan ditambah baik
