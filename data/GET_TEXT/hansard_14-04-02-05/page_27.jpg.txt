DR.29.10.2021 17

dengan menyediakan jaminan untuk pembiayaan yang di jadual distrukturkan semula
dengan tambahan had jaminan sebanyak RM10 bilion termasuk RM2 dikhaskan untuk
bumiputera. Ini akan membantu syarikat mendapatkan pembiayaan baharu yang sebelum
ini sukar untuk diperoleh. Untuk mengurangkan kos transaksi, pengecualian duti setem
akan diberikan ke atas dokumen transaksi penjadualan dan penstrukturan semula
pembiayaan.

Tuan Yang di-Pertua, untuk memastikan ekonomi dibuka dengan selamat dan
mengurangkan risiko penularan virus COVID-19, pematuhan kepada SOP terutamanya di
tempat kerja adalah amat penting. Oleh itu, bagi kerja-kerja mengubahsuai fasiliti
perniagaan supaya mematuhi keperluan SOP seperti pengudaraan serta ruang duduk
pelanggan dan pekerja, kerajaan bercadang untuk melanjutkan potongan cukai ke atas
kos pengubahsuaian dan pembaharuan premis sehingga RM300,000 sehingga 31
Disember 2022.

Selanjutnya bagi syarikat yang berdaftar di bawah Safe@Work, potongan cukai
tambahan sehingga RM50,000 ke atas perbelanjaan sewa premis penginapan pekerja
akan dilanjutkan untuk satu tahun lagi. Bagi menambah peluang penyertaan dalam
perolehan kerajaan, syarat keperluan pendaftaran akan dipermudah. Syarikat yang
pertama kali mendaftar sijil pendaftaran perniagaan MOF, dikenakan bayaran cuma
RM150 berbanding RM450 sebelum ini.

Sebagai tambahan, syarikat yang beroperasi daripada premis perniagaan jenis
SOHO, shared partition dan co-working space juga dibenarkan mendaftar. Untuk memberi
kemudahan kepada pelawat perniagaan dan pelabur, sebuah Business Travelers Center
telah dibuka di Lapangan Terbang Antarabangsa Kuala Lumpur. Pusat ini memudahkan
ketibaan pelawat perniagaan jangka pendek yang dikecualikan daripada menjalani
kuarantin wajib tertakluk kepada pematuhan SOP yang ketat. Tahun hadapan, sebuah
pusat sehenti yang sama akan disediakan di Johor untuk pelawat perniagaan jangka
pendek dari Singapura dengan kos RM10 juta.

Setiap kali saya berjumpa dengan usahawan PMKS, mereka yakin bahawa tahun
2020 ialah masa untuk kembali merancakkan ekonomi negara. Namun, setelah dua tahun
diselubungi pandemik COVID-19, mereka tetap memerlukan bantuan sebelum boleh
bangkit semula sepenuhnya. Oleh itu, kerajaan mencadangkan beberapa inisiatif berikut;

(i) penangguhan bayaran ansuran cukai pendapatan bagi PMKS
selama enam bulan sehingga 30 Jun 2022;

(ii) semua peniagaan dibenarkan membuat pindaan anggaran cukai
pendapatan kena bayar dalam bulan kesebelas sebelum 31
Oktober 2022;

(iii) potongan cukai khas sehingga Jun 2022 kepada pemilik
bangunan atau ruang  perniagaan yang memberikan
pengurangan sewa sekurang-kurangnya 30 peratus; dan

(iv) kerugian terkumpul yang tidak dapat diserap boleh dibawa ke
hadapan untuk tempoh maksimum tujuh tahun taksiran berturut-
turut kepada maksimum 10 tahun taksiran berturut-turut.

Tuan Yang di-Pertua, kerajaan telah komited untuk memastikan Malaysia terus
menjadi destinasi pelaburan yang menarik dan dapat memberi kesan limpahan signifikan
kepada ekonomi.

Strategi kedua pula adalah untuk memacu pelaburan strategik dalam sektor-
sektor utama dan mengukuhkan pemboleh pertumbuhan. Dana khas pelaburan strategik
sehingga RM2 bilion disediakan bagi menarik pelaburan asing strategik dalam kalangan
syarikat multinasional knususnya yang dapat melengkapkan rantaian nilai industri dan
memacu penjanaan pekerjaan berteraskan pengetahuan dan peluang pembangunan PKS
tempatan. Bagi memperkasa daya pemulihan ekonomi negara, bajet ini memperuntukkan
RM25 juta untuk meneroka pelaburan berimpak tinggi dan pasaran eksport baharu melalui
misi perdagangan dan pelaburan.
