DR.16.11.2021 43

Datuk Seri M. Saravanan: Di samping itu, insentif juga akan diberi kepada
majikan yang memberi pekerjaan kepada golongan kurang berkemampuan seperti Orang
Kurang Upaya (OKU), Orang Asli dan banduan sebanyak 30 peratus daripada gaji
bulanan bagi tempoh enam bulan pertama diikuti 40 peratus daripada gaji bulanan untuk
enam bulan seterusnya bagi pekerjaan yang bergaji RM1,200 ke atas.

Bagi menggalakkan wanita kembali bekerja terutama ibu tunggal dan suri rumah,
kerajaan juga akan memberi insentif kepada majikan yang menggaji golongan wanita yang
tidak bekerja lebih dari setahun. Sebagai kesinambungan kejayaan Program Perantisan,
JKIP meluluskan program ini dengan penjenamaan semula sebagai SIP Perantisan di
mana pemberian insentif RM900 sebulan selama tempoh enam bulan kepada majikan
yang menggaji golongan perantis lepasan sekolah dan graduan yang berumur 18 hingga
30 tahun.

Tuan Sanisvara Nethaji Rayer a/l Rajaji [Jelutong]: Yang Berhormat Menteri...

Datuk Seri M. Saravanan: JKIP turut menyediakan insentif RM900 sebulan
selama enam bulan kepada individu yang terbabit dalam sektor informal ataupun pekerja
ekonomi gig dan program ini akan dijenamakan semula sebagai SIP Gig bagi
menggantikan program Kerjaya Gig. Bagi membantu untuk menggalakkan individu yang
menganggur mencari pekerjaan kerajaan akan meneruskan pemberian bantuan Elaun
Mencari Pekerjaan (EMP) di bawah SIP kepada pencarum dan bukan pencarum
PERKESO.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua...
Datuk Seri M. Saravanan: Tuan Yang di-Pertua...

Tuan Sanisvara Nethaji Rayer a/l Rajaji [Jelutong]: Hendak tanya satu soalan
sahaja.

Datuk Seri M. Saravanan: Tuan Yang di-Pertua, izinkan saya habiskan. Saya
akan bagi peluang kepada Yang Berhormat Jelutong.

Tuan Yang di-Pertua: Ya. Yang Berhormat Menteri kata, bagi dia habis dahulu.

Datuk Seri M. Saravanan: Bantuan ini merupakan penambahbaikan kepada
program SIP Prihatin 1.0 dan SIP Prihatin 2.0 serta dijangka memanfaatkan seramai 265
ribu orang individu yang aktif mencari pekerjaan. Langkah penambahbaikan insentif EMP
ini juga dapat memberi impak yang positif dan membantu mengurangkan kadar
pengangguran negara bermula pada tahun 2022.

Dato’ Abdullah Sani bin Abdul Hamid [Kapar]: Yang Berhormat Menteri, minta
pencelahan.

Datuk Seri M. Saravanan: Program ini akan dijenamakan semula dengan
menggunakan nama SIP Elaun Mencari Pekerjaan atau SIP EMP...

Dato’ Abdullah Sani bin Abdul Hamid [Kapar]: Yang Berhormat Menteri,
pencelahan SIP. Kapar, Kapar, sini, Kapar.

Datuk Seri M. Saravanan: Biar saya habiskan dahulu. Saya kejar masa. Bagi
majikan yang menggaji pekerja mengikut kategori sasaran seperti mana yang telah
dinyatakan, permohonan boleh dibuat secara atas talian melalui laman sesawang
penjanakerjaya.perkeso.gov.my.

Adalah diharapkan usaha kerajaan dalam memulihkan ekonomi negara dan Bajet
2022 akan dapat mengembalikan prestasi ekonomi negara seperti sebelum pandemik
COVID-19. Sokongan pemain-pemain industri dalam mematuhi SOP dan menyediakan
persekitaran kerja berlandaskan norma baharu amat dihargai.

Tuan Yang di-Pertua, seterusnya izinkan saya menjawab pertanyaan-pertanyaan
yang dikemukakan oleh Yang Berhormat-Yang Berhormat yang ada dalam Dewan.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
sebelum Yang Berhormat Menteri pergi ke subjek yang lain atas isu perniagaan berdaya
tahan, soalan saya.
