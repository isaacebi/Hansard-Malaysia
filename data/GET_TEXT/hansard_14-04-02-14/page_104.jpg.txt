94 DR.16.11.2021

(i) Program Pengedaran Barangan Perlu, LPG dan Community
Drumming dengan peruntukan RM200 juta;

(ii) Program Penstabilan Harga Minyak Masak dengan peruntukan
RM400 juta;

(iii) Subsidi Tepung Gandum Kegunaan Am dengan peruntukan

RM40 juta; dan

(iv) Program Penyeragaman Harga Sabah, Sarawak dan Labuan
dengan peruntukan RM40 juta.

KPDNHEP ingin menyatakan komitmen di sini bagi memastikan peruntukan
subsidi ini akan dioptimumkan dan sampai serta dinikmati oleh golongan sasar dan
golongan yang sepatutnya.

Tuan Yang di-Pertua, di bawah Bajet 2022 juga memperlihatkan bahawa peranan
KPDNHEP dalam memperkukuhkan pemulihan dan membina daya tahan ekonomi
negara. la dapat dilihat di mana beberapa peruntukan di bawah bajet kali ini adalah
kelangsungan kepada peranan KPDNHEP mencipta permintaan (creating demand) sekali
gus menggerakkan aktiviti ekonomi domestik negara.

Inisiatif dan program Kempen Beli Barangan Malaysia (KBBM) dengan
peruntukan sejumlah RM20 juta dan juga pelaksanaan Program Jualan Malaysia (PJM)
dengan peruntukan RM10 juta kali ini untuk pelaksanaan program KBBM dan PJM ini
akan cuba menerokai potensi pemerkasaan produk tempatan, peluasan pasaran dalam
sektor peruncitan serta merancakkan semula aktiviti membeli belah. Adalah diharapkan
pelaksanaan kedua-dua aktiviti ini akan memberi nafas baharu kepada aktiviti ekonomi
domestik melalui penciptaan permintaan sekali gus memberi manfaat kepada peniaga
tempatan.

Selain itu, KPDNHEP juga menawarkan kepada rakyat sumber pekerjaan atau
pendapatan baharu melalui perniagaan francais dan jualan langsung. Untuk makluman
Dewan yang mulia, KPDNHEP akan melaksanakan Program Pemerkasaan Usahawan
Francais dengan peruntukan RM1 juta dan Pemerkasaan Industri Jualan Langsung
dengan peruntukan sebanyak RM3 Juta. Diharapkan Keluarga Malaysia akan mengambil
peluang dengan menyertai program dan inisiatif yang akan dilaksanakan oleh KPDNHEP
pada tahun hadapan.

Di kesempatan ini, saya turut ingin menjemput Ahli Yang Berhormat semua untuk
menguar-uarkan kepada masyarakat di luar sana bahawa SSM iaitu Suruhanjaya Syarikat
Malaysia masih lagi membuka peluang serta menyasarkan lebih 100,000 pendaftaran
baharu melalui Skim Pendaftaran Perniagaan Prihatin (SPPP) bagi golongan bawah 40
(B40) dan juga pelajar sepenuh masa di institusi pengajian tinggi awam dan swasta untuk
mendaftarkan perniagaan di bawah Akta Pendaftaran Perniagaan 1956 tanpa dikenakan
fi bagi pendaftaran baharu serta maklumat perniagaan.

Tuan Yang di-Pertua, kerajaan telah membuka semula sektor ekonomi bagi
memulihkan serta memacu pertumbuhan negara. Namun, cabaran yang mendepani kita
bukan sahaja dari sudut gaya hidup yang perlu diserasikan dengan kehidupan dalam
suasana norma baharu, namun sejurus ekonomi dibuka, akan berlaku peralihan ekonomi
atau economy in transition, dengan izin.

Di mana menurut Mary C. Daly, Presiden Reserve Bank of San Francisco, situasi
yang disebut sebagai freedom-induced demand spurt berlaku apabila wujudnya
peningkatan permintaan secara mendadak manakala pembekalan ataupun pembekal
masih lagi mencari rentak untuk menyesuaikan bentuk permintaan yang berubah dengan
kadar penawaran sedia ada. Demand shock dan supply change problem ini menyebabkan
harga meningkat di pasaran akibat kekurangan bekalan.

Menurut laporan yang dikeluarkan oleh International Monetary Fund (IMF) pada
24 Jun 2021, harga makanan global meningkat bermula sebelum COVID-19 lagi tetapi
wabak pandemik COVID-19 ini terus melonjakkan lagi trend kenaikan harga.
