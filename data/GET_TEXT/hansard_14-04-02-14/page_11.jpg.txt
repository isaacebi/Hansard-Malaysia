DR.16.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT

MESYUARAT KEDUA

Selasa, 16 November 2021

Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Seri Panglima Abdul Azeez bin Abdul Rahim [Baling] minta Menteri
Perusahaan Perladangan dan Komoditi menyatakan adakah pihak kementerian sudah
bersedia untuk melaksanakan harga lantai sebanyak RM3.50. Jika ya, bilakah ia dijangka
dapat dilaksanakan.

Menteri Perusahaan, Perladangan dan Komoditi [Datuk Dr. Hajah Zuraida
binti Kamaruddin]: Bismillahi Rahmani Rahim. Alhamdulillah, Tuan Yang di-Pertua dan
juga Yang Berhormat Baling kerana mengangkat soalan ini. Saya ucapkan terima kasih
kerana saya amat rasa prihatin terhadap nasib pekebun-pekebun getah ini dan ia telah
juga saya manifestasikan pada tahun 2017 ketika itu yang mana harga lantai getah, harga
getah turun bawah daripada RM1.00.

Ada ketika itu, saya membuat satu program Jelajah Penoreh Getah seluruh
negara. Di situ juga saya melihat bagaimana penoreh-penoreh getah ketika itu dalam
kesusahan dan kami memberi sedikit sumbangan seperti seadanya. Mereka ketika itu ada
yang makan nasi dengan garam, Yang Berhormat Baling. Saya ingat Yang Berhormat
Baling lagi maklum kerana kawasan Baling adalah kawasan pekebun getah. Bukan saya
di Ampang kawasan bandar tetapi mungkin zaman Tok Adam dahulu mungkin di Ampang
juga ada tanam getah juga. Mungkin saya tidak tahu.

Akan tetapi, itulah usaha kami. Jadi, alhamdulillah Allah Taala telah memberikan
saya kedudukan ini dalam Kementerian Perladangan dan Komoditi yang meletakkan
getah di bawah pengurusan kementerian ini. Oleh sebab, saya merasakan bahawa ada
keperluan untuk kita melihatkan permintaan ini agar memberikan satu jaminan kepada
pekebun-pekebun getah kecil ini mendapat satu pendapatan fixed yang tetap agar mereka
tidak berasa bersusah payah dan rasa susah hati apabila ada penurunan harga getah
turun dan sebagainya.

Walau bagaimanapun, sekiranya kita hendak menaikkan harga lantai kepada
RM3.50 iaitu tambahan RM1.00, kita jangkakan dengan 500 tan setahun kita harus
membelanjakan sebanyak RM 1 bilion tambahan untuk menguruskan program harga lantai
yang kita naikkan RM3.50.

Saya sebagai Menteri hendak melihatkan bahawa walaupun baru dua bulan lebih,
melihatkan berapa banyak program-program yang terletak di bawah kementerian saya
sendiri, di bawah Kementerian Pembangunan Luar Bandar, di bawah Kementerian Hal
Ehwal Ekonomi yang mana menjaga FELDA dan FELCRA dan sebagainya. Juga, banyak
program bantuan yang diberikan. Jadi, saya kira sekiranya kita menstrukturkan semula
semua peruntukan ini dan kita memberikan keutamaan prioritization, insya-Allah ia boleh
dilaksanakan Yang Berhormat Baling. Juga, kawasan-kawasan lainlah yang ada getah.
