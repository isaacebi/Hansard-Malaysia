DR.16.11.2021 91

Puan Teo Nie Ching [Kulai]: Minta penjelasan Yang Berhormat Menteri, Kulai
sini. Sini.
Dato’ Seri Hamzah bin Zainudin: Yang Berhormat Kulai.

Puan Teo Nie Ching [Kulai]: Terima kasih Yang Berhormat Menteri, terima kasih
Tuan Yang di-Pertua. Saya hanya hendak tanya kerana dalam ucapan Yang Berhormat
Menteri Kewangan, beliau sebut bahawa 100 jawatan baharu akan disediakan untuk D11.

Akan tetapi, apabila saya semak Anggaran Perbelanjaan Persekutuan, jumlah
untuk kepolisan remain, sama jawatan untuk kepolisan remain adalah sama iaitu masih
142,160. Jadi, saya hendak tanya 100 jawatan baharu ini D11 adalah jawatan itu ditarik
daripada bahagian yang lain ataupun memang kerajaan berhasrat untuk wujud 100
perjawatan yang baharu? Itu sahaja, terima kasih Yang Berhormat Menteri.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kulai.

Dato’ Seri Hamzah bin Zainudin: Terima kasih. Sebenarnya kita hendak
mewujudkan jawatan yang baharu. Walau bagaimanapun, kita akan menyesuaikan
kedudukan bajet yang telah pun diletakkan dalam buku ini, insya-Allah.

Timbalan Yang di-Pertua [Dato' Mohd Rashid Hasnon]: Yang Berhormat
Menteri ada tiga minit setengah lagi Yang Berhormat.

Dato’ Seri Hamzah bin Zainudin: Yang Berhormat Jelutong, sila Yang
Berhormat Kangar? Ya, Yang Berhormat Jelutong telah membangkitkan mengenai status
pencarian Jho Low. KDN melalui Polis Diraja Malaysia komited untuk mengesan
keberadaan Low Taek Jho atau Jho Low untuk dibawa balik bagi menghadapi siasatan.

Dalam hal ini, saya ingin memaklumkan bahawa selain Malaysia, Singapura juga
telah memfailkan pertuduhan terhadap Low Taek Jho pada tahun 2016 dan telah
memperoleh red notice dari INTERPOL pada tahun yang sama. Amerika Syarikat juga
telah memfailkan pertuduhan di mahkamah di New York pada tahun 2018 dan waran
tangkap telah dikeluarkan ke atas Jno Low pada tahun yang sama.

Untuk makluman Yang Berhormat, INTERPOL dianggotai oleh 194 buah negara
atau member countries tetapi sehingga ke hari ini, tiada sebarang maklumat yang diterima
oleh Malaysia atau Singapura mahupun Amerika Syarikat daripada mana-mana negara
Ahli INTERPOL berhubung keberadaan Jho Low.

Pada tahun 2019 dan 2020, mantan Ketua Polis Negara Tan Sri Dato’ Seri
Panglima Abdul Hamid bin Bador ada, betul mengeluarkan kenyataan media bahawa Jho
Low dipercayai bersembunyi di China. Namun, Kedutaan Besar China telah mengeluarkan
kenyataan pada tahun 2020, menafikan bahawa Jho Low dilindungi oleh Beijing. Jadi, isu
ini kita tidak tahu di mana Jno Low yang sebenarnya Yang Berhormat Jelutong.

Tuan Sanisvara Nethaji Rayer a/l Rajaji [Jelutong]: Terima kasih Yang
Berhormat Menteri di atas penjelasan tersebut. Saya pun berharap Jho Low akan
ditangkap dan dibawa balik ke Malaysia seberapa cepat yang mungkin.

Pada masa yang sama semasa perbahasan, saya telah juga membangkitkan
tentang tiga isu lagi. Satu adalah berkenaan dengan Allahyarham Anisah Ali, pegawai
kastam yang dikatakan dibunuh dalam satu kemalangan. Kedua, berkenaan dengan
penyiasatan kes Altantuya Shaariiubuu. Pembunuhan beliau kerana D11 seperti yang
telah diumumkan oleh Yang Berhormat Menteri adalah untuk memastikan tidak ada
sebarang keganasan apa juga bentuk berlaku kepada wanita. Ini adalah kes-kes yang
telah berlaku.

Akhir sekali adalah berkenaan dengan suami Indira Gandhi. Kita lihat kelmarin
ada berita mengatakan pada tahun 2015, 2017 beliau telah membeli kenderaan baharu
walaupun PDRM memaklumkan bahawa pada tahun 2014 beliau telah meninggalkan
negara, telah keluar negara. Jadi, permintaan saya adalah adakah perkara-perkara ini
juga akan terus disiasat oleh cawangan D11?
