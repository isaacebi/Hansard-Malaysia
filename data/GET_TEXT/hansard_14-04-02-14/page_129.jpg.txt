DR.16.11.2021 119

Seterusnya, soalan daripada Yang Berhormat Segambut. Tuan Yang di-Pertua,
Yang Berhormat Segambut telah mencadangkan supaya kementerian menyediakan
peruntukan khas bagi membantu ibu atau bapa yang terpaksa berhenti kerja untuk
menjaga anak OKU. Yang Berhormat Segambut juga mencadangkan supaya kementerian
memberikan perhatian terhadap pembangunan bakat sukan OKU.

Pada masa ini, kementerian melalui Jabatan Kebajikan Masyarakat telah
menyediakan Bantuan Penjagaan OKU Terlantar / Pesakit Kronik Terlantar. Bantuan
berjumlah RM500 sebulan ini telah dinaikkan daripada RM350 sebulan, sebelum ini yang
diberikan kepada penjaga sepenuh masa yang memberikan penjagaan rapi kepada OKU
terlantar ataupun pesakit terlantar iaitu pesakit kronik yang memerlukan pengawasan dan
penjagaan. Bantuan ini bertujuan meringankan bebanan keluarga penjaga dan
menggalakkan keluarga atau penjaga untuk menjaga ahli keluarga yang OKU, terlantar
sakit, ataupun sakit kronik.

Pada tahun ini, sehingga bulan September 2021, kementerian telah
membelanjakan peruntukan sebanyak RM119.77 juta yang disalurkan kepada 25,783
orang penjaga. Pada masa yang sama, kementerian juga memperuntukkan sejumlah
RM105 juta kepada 560 PDK sedia ada dan tambahan sepuluh buah- bagi PDK baharu.
Peruntukan ini akan memberi manfaat kepada 18,593 orang pelatin PDK, 563 orang
penyelia dan juga 2,723 orang petugas. Kanak-kanak OKU juga boleh dipertimbangkan
untuk Bantuan Kanak-kanak sebanyak RM150 hingga RM200 sebulan berdasarkan umur
mereka.

Golongan OKU merupakan sebahagian daripada masyarakat. Oleh yang
demikian, mereka mempunyai kesaksamaan hak dan peluang untuk menjalani kehidupan
seperti anggota masyarakat yang lain.

Tuan Yang di-Pertua, penglibatan OKU dalam bidang sukan amat dialu-alukan
oleh kementerian. Hal ini selaras dengan Akta Orang Kurang Upaya 2008 yang
memperuntukkan akses kepada rekreasi, santai dan juga sukan: “32.(1) Orang kurang
upaya hendaklah mempunyai hak untuk menyertai aktiviti rekreasi, santai dan sukan atas
asas kesetaraan dengan orang upaya tetapi tertakluk kepada kewujudan atau
kemunculan apa-apa keadaan yang boleh membahayakan keselamatan orang kurang
upaya.”

Selain itu, penglibatan golongan OKU dalam sukan juga sejajar dengan Pelan
Tindakan OKU Tahun 2016-2022, yang ditetapkan dalam Teras Strategik 5, iaitu
memperkukuhkan_ perkhidmatan sosial untuk OKU. Di bawah Strategi 1  iaitu
meningkatkan akses OKU kepada kehidupan berbudaya, rekreasi dan juga sukan.

Bagi merealisasikan agenda pemerkasaan OKU dalam segala lapangan, dalam
hal ini- bidang sukan, kementerian melalui Jabatan Pembangunan OKU JKM bekerjasama
rapat dengan Kementerian Belia dan Sukan dalam usaha mengetengahkan bakat OKU
dalam bidang sukan dan hubungan baik ini sudah lama terjalin.

Pada peringkat pusat, JKM telah dilantik sebagai ahli dalam Jawatankuasa
Tertinggi Sukan Para SUKMA. Manakala pada peringkat negeri, Jabatan Belia dan Sukan
bekerjasama dengan JKM negeri untuk mencungkil dan mengetengahkan bakat-bakat
baharu dalam kalangan OKU, terutamanya bakat daripada Program Pemulihan Dalam
Komuniti (PDK) untuk menyertai pertandingan pada peringkat negeri sehingga ke
peringkat yang lebih tinggi.

Pada 13 November 2021, pihak JKM turut dijemput oleh KBS untuk memberi
pandangan dalam sesi libat urus penyediaan dasar dan pelan tindakan industri sukan
negara. Platform perbincangan seperti ini sudah pasti akan dapat membantu usaha
kerajaan untuk melahirkan lebih ramai OKU terlibat dalam bidang sukan selaras dengan
hasrat memperkasakan sukan OKU.

Untuk makluman, terdapat juga pelatih-pelatih daripada PDK yang telah pun
menyertai Sukan Olimpik. Program PDK telah berjaya mengesan potensi, bakat, dan atlet
bagi sukan berprestasi tinggi seperti Paralimpik, Special Olympics dan Abilympics.
