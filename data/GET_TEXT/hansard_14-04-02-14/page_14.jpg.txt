4 DR.16.11.2021

perempuan dapat dan sebagainya. Tapi itulah saya lihat bahawa wanita memainkan
peranan penting dalam industri kebun getah ini.

Saya hendak menyeru dalam Dewan ini, saya hendak biar semua pekebun getah
di seluruh Malaysia dengar apa yang saya hendak cakap ini agar mereka berbangga
dengan kerja mereka, dengan usaha mereka, maka negara kita maju dengan
menghasilkan pendapatan yang meningkatkan ekonomi. Inilah jasa penoreh getah kita
dalam negara kita. Jadi, saya hendak mereka berbangga kerana tanpa mereka untuk
menghasilkan getah ini, maka negara ini tidak akan maju seperti apa yang ada sekarang.
Negara ini bermula kemajuan ekonominya bermula dengan hasil getah. Jadi, kepada
semua pekebun getah, saya harap dengar apa yang saya cakap kerana saya berbangga
dengan tuan-tuan dan puan-puan yang telah menyumbang kepada development,
pembangunan negara dan ekonomi negara. Terima kasih.

Dato’ Haji Ahmad Nazlan bin Idris [Jerantut]: Assalammualaikum
warahmatullahi wabarakatuh. Terima kasih Tuan Yang di-Pertua. Izinkan saya
menyampaikan serangkap pantun dahulu.

Kempen Melaka makin kepanasan,
Elak pertikaian dan juga perbalahan,
Yang Berhormat Menteri yang berwawasan,
Soalan 2 pohon pencerahan.

2. Dato’ Haji Ahmad Nazlan bin Idris [Jerantut] minta Menteri Pertanian dan
Industri Makanan menyatakan mengenai isu kenaikan kos input pertanian khasnya baja
yang mencecah sehingga 70 peratus. Apakah langkah-langkah dan tindakan yang diambil
oleh kementerian bagi menangani isu ini yang jelas menjejaskan pendapatan para petani.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Yang Berhormat Jerantut, terima kasih Tuan Yang di-Pertua.

Untuk makluman Ahli-ahli Yang Berhormat, MAFI prihatin terhadap isu kenaikan
kos input pertanian khasnya baja dan racun makhluk perosak yang berlaku semenjak
pandemik COVID-19 melanda seluruh dunia. Kedua-dua input pertanian ini adalah
komponen penting dalam pengeluaran hasil tanaman yang berkualiti dan selamat
dimakan oleh penduduk Malaysia. Kebanyakan baja dan racun yang digunakan oleh
petani dihasilkan daripada bahan mentah yang diimport daripada negara luar seperti unsur
nitrogen, fosfat dan kalium ataupun potassium.

Dalam hal ini, MAFI dan KPDNHEP telah menubuhkan jawatankuasa bersama
berkenaan isu kenaikan harga baja dan racun sebagai usaha bersepadu untuk meneliti
cadangan, tindakan dan kaedah penyelesaian serta langkah-langkah lain dalam
membantu petani dan pengusaha kecil yang berhadapan dengan isu kenaikan baja dan
juga racun secara mendadak.

Pada 10 November yang lalu, mesyuarat jawatankuasa bersama telah diadakan
yang melibatkan pihak berkepentingan termasuk wakil kementerian dan agensi serta
pemain-pemain industri seperti the Malaysian CropLife and Public Health Association
(MCPA), Persekutuan Persatuan-persatuan Pekebun-pekebun Sayur Malaysia dan
Persatuan Pekebun Buah-buahan Malaysia.

Berdasarkan perbincangan dan sesi libat urus yang diadakan dengan pihak
berkepentingan, antara punca yang telah dikenal pasti berhubung dengan isu ini adalah
perubahan polisi daripada negara pengeksport, kenaikan kos bahan mentah, gangguan
logistik atas spekulasi pasaran.

Apabila bekalan-bekalan baja dan racun berkurangan di pasaran dengan
permintaan sentiasa berterusan, maka peningkatan harga juga berlaku di sepanjang
rantaian pembekalan produk tersebut.

Untuk makluman Ahli-ahli Yang Berhormat, beberapa cadangan penyelesaian
telah diangkat oleh MAFI dan KPDNHEP secara bersama untuk pertimbangan Jemaah
