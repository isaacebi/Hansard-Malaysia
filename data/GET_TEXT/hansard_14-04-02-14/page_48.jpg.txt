38 DR.16.11.2021

memperbanyakkan dan akhirnya kita dapat melandaikan harga tiket. Inilah sepertimana
yang kita bincangkan.

Puan Alice Lau Kiong Yieng [Lanang]: [Bangun]
Datuk Seri Ir. Dr. Wee Ka Siong: Yang Berhormat Lanang.
Dr. Kelvin Yii Lee Wuen [Bandar Kuching]: Boleh minta penjelasan?

Puan Alice Lau Kiong Yieng [Lanang]: Terima kasih Yang Berhormat Menteri.
Saya nak tanya tentang bagaimana dengan flight yang reschedule setiap masa? Ini
kerana saya faham pandemik COVID ini telah membawa banyak kesulitan kepada semua
penerbangan, tetapi apabila satu flight reschedule, the connecting flight semua tidak
dipedulikan. Jadi, saya harap Yang Berhormat Menteri boleh berbincang dengan syarikat
penerbangan untuk bertanggungjawab apabila mereka reschedule mana-mana
penerbangan.

Juga tentang Pilihan Raya Umum Negeri Sarawak akan datang tidak lama lagi,
jadi adakah kementerian akan memastikan harga tiket yang berpatutan untuk anak-anak
Sarawak balik ke Sarawak untuk mengundi? Juga harga tiket apabila musim Tahun Baru
Cina. Sudah lama kita bawa masalah ini ke Dewan tetapi hanya diselesaikan pada tahun
2019 apabila Kerajaan PH, Menteri Pengangkutan berbincang dengan syarikat
penerbangan untuk mengadakan fixed fare flight bagi anak-anak Sarawak balik ke
Sarawak.

Jadi, saya harap Yang Berhormat Menteri pun boleh ikut dengan apa yang telah
dilakukan oleh Menteri Pengangkutan sebelum ini untuk memastikan semua anak
Sarawak boleh balik ke Sarawak. Terima kasih.

Dr. Kelvin Yii Lee Wuen [Bandar Kuching]: Boleh minta penjelasan? Sikit, sikit,
Yang Berhormat Menteri. Isu yang sama.

Saya juga menyeru jika boleh Yang Berhormat Menteri berbincang dengan
syarikat penerbangan terutamanya dalam musim perayaan dan juga pilihan raya, jika
boleh, bagi satu tiket khas seperti yang dilakukan masa PH dahulu.

Saya nak sambung sekali lagi. Dalam soalan yang saya tanya pada masa dahulu,
Yang Berhormat Menteri berkata bahawa memang kerajaan tidak akan campur tangan
dengan harga tiket kerana ini semua ditentukan oleh syarikat tersebut. Akan tetapi, ada
precedent di mana kerajaan memberikan subsidi untuk MASwings. Jadi, adakah ini satu
mekanisme yang mungkin dapat dipertimbangkan jika harga tiket kapal terbang
melambung sekali lagi? Terima kasih.

Datuk Seri Ir. Dr. Wee Ka Siong: Terima kasih. Untuk kes ini, saya nak bagi tiga
fakta. Pertama, kalau ikutkan nak selesaikan masalah jadual penerbangan yang selalu
bertukar-tukar, Kod Pelindungan Pengguna Penerbangan Malaysia 2016 telah berkuat
kuasa oleh MAVCOM mulai 1 Julai 2016 untuk melindungi hak dan kepentingan
pengguna, memastikan semua aduan terhadap syarikat penerbangan diambil tindakan.
Itu memang ada.

Kedua, untuk PRN Sarawak, saya bukan minta sahaja, saya dah jumpa dengan
mereka pada 3 November, saya buat permintaan. Sebagai wakil rakyat mana-mana, sama
ada sini atau sana, kita akan minta dia bagi harga yang rendah. Itu saya minta. Akan
tetapi, saya bertanya kepada syarikat penerbangan, nombor satu, daripada segi protokol
nak ikut SOP pandemik ini, rasa agak berat. Pertama. Kedua, apabila plot melandaikan
daripada segi jumlah penerbangan yang dibawa lebih ramai, maka harga itu akan dapat
diturunkan.

Saya tanya juga tahun 2019, boleh tidak kita wujudkan dulu. Dia kata tahun 2019
semua bagi diskaun, akhirnya semua tidak untung langsung. Selepas berdepan dengan
situasi pandemik ini, saya harap mereka lakukan perkara yang sama. Akan tetapi, bagi
mereka, agak keberatan. Kalau kita lihat syarikat penerbangan daripada segi
sustainability, kita ada lihat dan saya minta juga mereka buat apa yang terbaik. Itu telah
saya, bukan minta sahaja, saya dah buat pada 3 November.
