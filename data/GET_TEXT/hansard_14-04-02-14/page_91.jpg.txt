DR.16.11.2021 81

Seramai 12 Ahli Yang Berhormat telah menanyakan mengenai status pembinaan serta
penaiktarafan infrastruktur-infrastruktur serta kemudahan agensi penguatkuasaan di
bawah KDN seperti pondok polis, balai polis, IPD, bangunan kuarters polis dan kuarters
penjara serta bangunan imigresen.

Seperti yang telah dibangkitkan oleh Yang Berhormat Bintulu, Yang Berhormat
Kula Nerus, Yang Berhormat Sibuti, Yang Berhormat Hulu Rajang, Yang Berhormat Setiu,
Yang Berhormat Ledang, Yang Berhormat Libaran, Yang Berhormat Bachok, Yang
Berhormat Jelutong, Yang Berhormat Padang Serai, Yang Berhormat Batu Gajah dan juga
Yang Berhormat Baram.

Untuk makluman Ahli-ahli Dewan yang saya hormati kerajaan sentiasa prihatin
mengenai prasarana setiap agensi di bawah Kementerian Dalam Negeri termasuklah
yang melibatkan Polis Diraja Malaysia, Jabatan Penjara Malaysia dan Jabatan Imigresen
Malaysia. Perancangan bagi pembangunan sesebuah projek di bawah Kementerian
Dalam Negeri adalah ditentukan berdasarkan prioriti dan kriteria-kriteria keutamaan
mengikut kemampuan kewangan kerajaan.

01650

Dalam hal ini, keperluan pembangunan atau naik taraf ini akan dikaji mengikut
keutamaan bagi dipertimbangkan di dalam Rolling Plan (RP3) RMKe-12 tahun 2023.

Kementerian Dalam Negeri sedang melaksanakan kajian untuk mengoptimumkan
perjawatan serta semakan elaun dan kemudahan kepada anggota keselamatan dan
penguat kuasa termasuk Polis Diraja Malaysia dan Jabatan Penjara Malaysia demi
memastikan kebajikan anggota dan pegawai terbela seperti yang telah dibangkitkan oleh
Yang Berhormat Kuala Nerus, Yang Berhormat Batu Gajah dan Yang Berhormat Baram.
Struktur gaji semasa bagi anggota PDRM dan Jabatan Penjara Malaysia ditetapkan
berdasarkan pariti dengan skim-skim perkhidmatan beruniform yang lain.

Tentang hal ehwal Imigresen, Yang Berhormat Bukit Mertajam telah bertanyakan
mengenai perancangan kementerian untuk mempermudahkan permohonan My Travel
Pass untuk bukan warganegara di Malaysia yang ingin pulang ke negara asal bagi tujuan
urusan keluarga. Untuk makluman Yang Berhormat, kerajaan tidak pernah menyekat
mana-mana warga yang ingin pulang ke negara asal mereka. Manakala bagi rakyat
Malaysia yang lengkap dua dos vaksinasi yang ingin melakukan perjalanan ke luar
negara, kerajaan bersetuju untuk memberi kelonggaran dan tidak perlu membuat
permohonan My Travel Pass melalui Jabatan Imigresen Malaysia berkuat kuasa 11
Oktober tahun ini, 2021.

Datuk Mohd Azis bin Jamman [Sepanggar]: Yang Berhormat Menteri..

Dato’ Seri Hamzah bin Zainudin: Bagi tujuan kemasukan semula ke Malaysia
bermula 1 November 2021, kerajaan telah memberi kelonggaran kepada warganegara
asing yang mempunyai pas lawatan jangka panjang di Malaysia, masuk ke negara ini
tanpa perlu mendapat kelulusan melalui sistem My Travel Pass (MTP) dengan syarat
mempunyai pas yang masih sah laku.

Kategori yang dibenarkan ini termasuklah pemegang pemastautin tetap, pas
pasangan, anak kepada warganegara, pas warga emas, pas balu atau janda kepada
warganegara setelah mengambil kira aspek kebajikan dan juga kekeluargaan. Kerajaan
juga memperkenalkan kategori Death and Critically Ill Emergency Visit (DCEV) yang
memberi kemudahan kepada warganegara Singapura yang mempunyai pertalian dengan
warganegara Malaysia masuk ke negara ini bagi kes-kes kecemasan seperti tenat dan
kematian. Keputusan bagi permohonan kategori ini juga boleh diperolehi dalam masa 24
jam. Silakan.

Datuk Mohd Azis bin Jamman [Sepanggar]: Okey. Terima kasih, Yang
Berhormat Menteri atas peluang yang diberikan. Berkenaan dengan penghantaran
pulang. Saya merujuk kepada ucapan yang telah dikeluarkan oleh Timbalan Yang
Berhormat Menteri berkenaan dengan penghantaran pulang pemegang IMM13 di negeri
Sabah dan kita sedia maklum akan masalah yang dihadapi cuma kita ingin tahu status
penghantaran pulang ini.
