DR.16.11.2021 5

Menteri pada 12 November 2021 dan akan dimuktamadkan dengan memberi penekanan
supaya kesan pelaksanaan mana-mana inisiatif intervensi dan program kelak dapat
dirasai oleh rakyat secara berpanjangan. Antara cadangan yang sedang dipertimbangkan
untuk menangani isu ini termasuklah melalui pelaksanaan subsidi atau insentif secara
bersasar kepada golongan petani yang terkesan.

MAFI dan KPDNHEP sentiasa peka dengan kenaikan harga baja dan racun bagi
memastikan produktiviti pengeluaran tidak terjejas dan bekalan sentiasa mencukupi
dengan harga yang stabil dan berpatutan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Sila, Yang Berhormat Jerantut.

Dato’ Haji Anmad Nazlan bin Idris [Jerantut]: Terima kasih Yang Berhormat
Menteri yang membuktikan kesungguhan beliau dalam usaha ini. Cuma, saya inginkan
kepastian lagi. Apakah usaha-usaha yang dibuat oleh kementerian terutamanya dalam
meningkatkan pengeluaran input-input pertanian tadi dalam negara kita sendiri?
Sepertimana yang ada kerjasama antara kementerian, tapi adakah dalam jangka masa
pendek usaha itu dibuat? Kalau ada, apakah yang agak terperinci boleh diberikan kepada
Dewan ini dari segi persiapan kerajaan untuk menangani isu kenaikan ini? Terima kasih
Tuan Yang di-Pertua.

#1020

Datuk Seri Dr. Ronald Kiandee: Terima kasih Yang Berhormat Jerantut. Kita
tidak boleh elak daripada mengimport sebahagian komponen. Baja umpamanya, boleh
diimport secara baja tunggal ataupun baja sebatian.

Kalau bercakap tentang baja sebatian, komponen baja sebatian itu, sebahagian
besar diimport dari luar. Umpamanya seperti saya katakan tadi kita mengeluarkan urea.
Ada urea plant di negara kita tetapi untuk menghasilkan baja kimia NPK, kita terpaksa
mengimport baja kalium dan juga fosfat dari luar. Oleh sebab kebergantungan kita kepada
komponen-komponen luar ini, yang sekarang tertakluk kepada perubahan harga secara
mendadak telah menyebabkan harga baja yang dikeluarkan di negara kita turut
melambung dan meningkat sebegitu tinggi.

Jadi, tentu sekali Yang Berhormat secara jangka masa panjang, kita ingin
mendidik pesawah untuk berubah kebergantungan daripada baja kimia kepada baja yang
lain dalam bentuk yang lain seperti baja organik. Akan tetapi itu merupakan satu tindakan
jangka masa panjang yang perlu penelitian dan juga penerimaan daripada pihak yang
berkepentingan.

Jadi, langkah berterusan akan terus diambil untuk berbincang dengan pengeluar-
pengeluar komponen baja yang ada di negara kita untuk turut serta dalam menangani,
mengambil langkah dan tindakan yang perlu bagi menangani kesan terhadap harga baja
dan juga racun yang begitu meningkat pada ketika ini. Terima kasih banyak-banyak.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang kedua, saya jemput Yang Berhormat Papar.

Tuan Haji Ahmad bin Hassan [Papar]: Terima kasih Tuan Yang di-Pertua. Apa
yang telah diutarakan oleh Yang Berhormat Jerantut itu memang terjadi di tempat saya di
daerah Papar. Pesawah-pesawah datang berjumpa dengan saya. Maksudnya pesawah-
pesawah dari kampung-kampung sekitar Papar, datang berjumpa dengan saya
berkenaan dengan masalah yang dihadapi.

Untuk pengetahuan Dewan ini, mereka terpaksa menjual hasil tuaian mereka
dengan harga RM1 untuk satu kilogram yang mana harga ini terlalu rendah kalau
dibandingkan dengan apa yang telah mereka membelanjakan di mana baja-baja dan
semua peralatan untuk bersawah juga semuanya naik. Jadi di sini mereka inginkan
kerajaan supaya memberikan sedikit lagi subsidi kepada mereka supaya apa yang dibuat
oleh mereka itu dapat menguntungkan kepada mereka.

Maksudnya operasi mereka itu dapat dicoveredlah. Di sini, saya sekali lagi ingin
memohon kepada kerajaan supaya dapat menaikkan harga subsidi untuk mereka
