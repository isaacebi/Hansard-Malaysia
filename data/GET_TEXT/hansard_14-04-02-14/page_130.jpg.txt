120 DR.16.11.2021

Antara bakat yang telah berjaya iaitu Mohammad Ridzuan bin Mohamad Puzi dari
Pusat Pemulihan Dalam Komuniti Felda Mata Ayer, Beseri, Perlis yang telah berjaya
memenangi pingat emas dan memecahkan rekod dunia dalam acara 100 meter di Sukan
Paralimpik Rio di Brazil pada tahun 2016. Begitu juga adik Rafiqah Rosdin Mohamad dari
Pusat Pemulihan Dalam Komuniti Mesra Kasih Ampang Hilir yang telah berjaya
memenangi pingat emas dalam acara tenpin bowling di sukan Special Olympics di Athens,
Greece pada tahun 2011.

Seterusnya, pusat jagaan kanak-kanak. Tuan Yang di-Pertua, Yang Berhormat
Segambut dan Yang Berhormat Batu Kawan telah bertanyakan mengenai usaha kerajaan
dalam meningkatkan bilangan taska di tempat kerja dan pusat penjagaan kanak-kanak
yang bertauliah bagi membantu wanita kembali ke alam pekerjaan.

Kementerian amat prihatin terhadap penjagaan kanak-kanak. Bagi meningkatkan
bilangan taska, mulai tahun 2019, kementerian telah diperuntukkan Geran Penubuhan
Taska di Tempat Kerja Sektor Awam (TTKA) dengan peruntukan sebanyak RM10 juta
dengan sasaran penubuhan 50 buah TTKA. Sebanyak 65 buah TTKA berjaya ditubuhkan
dengan jumlah perbelanjaan sebanyak RM9.885 juta.

Pada tahun 2020, sebanyak RM30 juta diperuntukkan bagi sasaran penubuhan
150 buah TTKA dengan memberi keutamaan kepada hospital dan juga sekolah. Namun
demikian, akibat penularan wabak COVID-19, Perintah Kawalan Pergerakan dari 18 Mac
2020 dan gelombang kedua penularan COVID-19 di negara ini, hanya 30 buah TTKA yang
ditubuhkan dengan peruntukan sebanyak RM4.65 juta.

Pada tahun 2021, Geran Penubuhan Taska di Tempat Kerja berjumlah RM30 juta
sekali lagi disediakan oleh pihak kerajaan bagi penubuhan taska baharu dan
penyelenggaraan sedia ada. Melalui geran ini, sebanyak 72 buah permohonan oleh
agensi kerajaan telah diluluskan dengan peruntukan berjumlah RM6.995 juta. Dalam
tempoh tiga tahun iaitu dari 2019 hingga 2021, sebanyak 167 buah taska telah diluluskan.
Sebanyak 18 permohonan yang telah dipulangkan ataupun telah menolak tawaran.

Sebagai makluman, sebanyak 295 buah taska di tempat kerja sektor awam telah
berdaftar di bawah Jabatan Kebajikan Masyarakat. Ucapan Belanjawan 2022 pada 29
Oktober, sekali lagi memperuntukkan geran berjumlah RM30 juta bagi penubuhan taska
di bangunan-bangunan kerajaan, terutama di hospital dan juga di universiti awam.

Tuan Yang di-Pertua, untuk makluman Yang Berhormat bagi memastikan semua
kementerian dan kerajaan negeri mempunyai ruang dan peluang untuk memohon Geran
Penubuhan TTKA ini, kementerian telah melaksanakan perkara-perkara berikut.

01910

Pertama, menghantar surat tawaran bagi permohonan geran TKKA kepada
semua ketua setiausaha kementerian dan setiausaha kerajaan negeri pada bulan
Disember, sebaik sahaja cadangan bajet diluluskan. Mengadakan taklimat permohonan
geran dan penubuhan taska di tempat kerja kepada semua agensi Kerajaan Persekutuan
dan negeri pada 24 Disember 2020.

Tempoh permohonan geran juga dibuka selama lima bulan mulai Disember
tahun semasa sehingga April tahun hadapan. Taklimat turut diadakan di peringkat
jabatan kebajikan masyarakat negeri kepada semua agensi kerajaan berserta khidmat
nasihat dari semasa ke semasa kepada yang berminat untuk memohon geran dan
menubuhkan taska di tempat kerja. Walau bagaimanapun, permohonan diterima adalah
tidak mencapai sasaran disebabkan perkara-perkara berikut:

(i) disebabkan oleh COVID-19 yang telah pun melanda negara
sejak dari Mac 2020 sehingga sekarang; dan

(ii) kesediaan kementerian dalam penubuhan taska di tempat
kerja, pengurusan geran taska di tempat kerja adalah
berdasarkan permohonan oleh kementerian-kementerian lain.

Terdapat kementerian yang belum bersedia untuk mengemukakan permohonan
kerana tiada ruang bagi penubuhan taska di premis kerajaan kerana premis bangunan
