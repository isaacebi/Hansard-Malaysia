104 DR.16.11.2021

Datuk Seri Dr. Noraini binti Ahmad: Yang Berhormat Pontian.
Timbalan Yang di-Pertua [Dato’ Mohd Rashid Hasnon]: Tidak ada.

Datuk Seri Dr. Noraini binti Ahmad: Pun tidak ada. Yang Berhormat Tanjong
Malim.

Timbalan Yang di-Pertua [Dato’ Mohd Rashid Hasnon]: Tidak ada.
Datuk Seri Dr. Noraini binti Ahmad: Yang Berhormat Tangga Batu.
Timbalan Yang di-Pertua [Dato’ Mohd Rashid Hasnon]: Tidak ada.

Datuk Seri Dr. Noraini binti Anmad: Ada daripada Yang Berhormat Kuala Krai
dan Yang Berhormat Simpang Renggam. Ini saya hendak menjawab.

Timbalan Yang di-Pertua [Dato’ Mohd Rashid Hasnon]: Sila.

Datuk Seri Dr. Noraini binti Anmad: Terima kasih diucapkan atas keprihatinan
Yang Berhormat Kuala Krai dan Yang Berhormat Simpang Renggam yang menyentuh
tentang peruntukan khusus ataupun allowance pelajar bagi golongan OKU dan penetapan
syarat kelayakan penerimaan allowance. Dalam konteks mewujudkan ekosistem
pembelajaran yang kondusif kepada OKU, KPT amat prihatin dan sentiasa berusaha
untuk memberikan yang terbaik dan pelbagai inisiatif telah dilaksanakan termasuklah
menyediakan Program Kemasukan Bantuan Kewangan Orang Kurang Upaya.

Program ini untuk makluman Dewan menawarkan bantuan kewangan khusus
meliputi yuran pengajian dan wang saku kepada OKU yang telah melanjutkan pengajian
ke peringkat sijil hingga ke peringkat ijazah doktor falsafah. Atas semangat Keluarga
Malaysia dan prihatin kepada perkara-perkara yang berbangkit yang membabitkan pelajar
OKU, kementerian pada 26 Ogos 2021 telah bersetuju untuk meningkatkan kadar bantuan
yang sebenarnya dah 17 tahun Tuan Yang di-Pertua tidak ada kenaikan. Baru-baru ini kita
telah membuat keputusan untuk meningkatkan kadar bantuan tersebut.

Untuk makluman Dewan juga kadar bantuan baharu yang telah dicadangkan
adalah seperti berikut. Pertama, menaikkan kadar bantuan wang saku daripada RM300
kepada RM500 sebulan. Kedua, menaikkan kadar maksimum bantuan dengan 100
peratus kenaikan iaitu daripada RM5,000 kepada RM10,000 setahun ataupun daripada
RM20,000 kepada RM40,000 bagi sepanjang tempoh pengajian.

Selain daripada itu KPT turut mencadangkan pelaksanaan inisiatif baharu iaitu
KPT Ihsan yang merupakan program bantuan kewangan secara one-off kepada pelajar
IPT yang memerlukan seperti memerlukan bantuan seperti bantuan permulaan pengajian,
bantuan peranti dan pelan data. Tambahan lagi bantuan melangsaikan yuran-yuran
tertunggak dan sebagainya Tuan Yang di-Pertua. Sekiranya dipersetujui oleh pihak
Kementerian Kewangan, kadar baharu dan inisiatif ini akan berkuat kuasa insya-Allah
pada tahun hadapan.

Lagi satu tambahan yang diperkenalkan oleh KPT adalah untuk memudahkan
proses permohonan bantuan kewangan orang kurang upaya KPT. Bantuan ini akan
diberikan secara terus tanpa mereka perlu membuat apa-apa permohonan. Ini adalah satu
lagi kaedah baru yang akan dilaksanakan oleh KPT yang mesra OKU.

Tuan Yang di-Pertua, penetapan syarat kelayakan penerimaan elaun OKU perlu
mendaftar kursus yang diiktiraf oleh MQA ataupun JPA seperti yang dibangkitkan oleh
Yang Berhormat Simpang Renggam bertujuan memastikan kursus yang diambil oleh
pelajar OKU terjamin daripada aspek kualiti program pengajian dan syarat akreditasi
kursus oleh MQA. Ini adalah bagi memenuhi ketetapan pengiktirafan JPA yang akan
menjamin keboleh pasaran para pelajar OKU apabila mereka selesai pengajian kelak bagi
mereka mengisi jawatan-jawatan dalam sektor awam.

Selain daripada itu, syarat ini adalah untuk memberikan laluan kepada pelajar
OKU untuk menyambung pengajian mereka ke peringkat yang lebih tinggi menerusi
kemudahan pengecualian kredit.

Tuan Noor Amin bin Ahmad [Kangar]: Boleh mencelah Yang Berhormat
Menteri?
