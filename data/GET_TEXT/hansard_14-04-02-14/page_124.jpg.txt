114 DR.16.11.2021

Pembangunan Wanita, Keluarga dan Masyarakat. Salah sebuah syarikat yang
menyambut baik inisiatif ini adalah RichWorks yang menawarkan latihan dan bimbingan
motivasi secara percuma kepada wanita yang berminat pada 26 hingga 28 November
2021 ini. Sehingga kini, seramai 19,473 orang peserta telah berdaftar untuk mengikuti
latihan tersebut. Kolaborasi strategik ini tidak melibatkan sebarang kos kepada
kementerian.

Pemilihan RichWorks sebagai rakan kerjasama adalah kerana kemampuan dan
prestasi yang terbukti telah melahirkan beribu-ribu usahawan jutawan yang berjaya dan
kekal sukses sehingga kini. Wanita yang berminat boleh mendaftar secara percuma di
www.wanitabangkitberniaga.com.

Seterusnya, Yang Berhormat Kota Samarahan. Ada?

Seorang Ahli: Tidak ada.

Datuk Seri Rina binti Mohd Harun: Yang Berhormat Pengerang?
Seorang Ahli: Tidak ada.

Datuk Seri Rina binti Mohd Harun: Akan tetapi, Yang Berhormat Pengerang
bertanyakan tentang Skuad Waja yang saya kira banyak juga yang bertanyakan tentang
soalan ini.

Tuan Yang di-Pertua: Ya, kalau Yang Berhormat Menteri fikir perkara itu
menekan, sila. Boleh teruskan.

Datuk Seri Rina binti Mohd Harun: Okey. Untuk makluman Yang Berhormat
Pengerang, pelaksanaan inisiatif Skuad Waja baru sahaja diperkenalkan pada tahun
2021. Inisiatif ini masih di peringkat awal iaitu dalam proses pengenalan agar komuniti
kenal dan sedar akan kewujudan Skuad Waja.

Pada tahun ini sehingga 15 November 2021, seramai 100,002 orang Skuad Waja
telah dilatih dan 846 kes bimbingan telah dilakukan serta seramai 6,857 individu telah
disantuni dalam perkhidmatan psikososial yang dilaksanakan oleh Skuad Waja. Terma
rujukan Skuad Waja ada dinyatakan dalam Modul Skuad Waja iaitu warganegara Malaysia
berusia 18 tahun ke atas dan berminat dalam aktiviti sukarelawan. Untuk makluman juga,
tiada elaun peruntukan untuk sukarelawan Skuad Waja.

Objektif utama Skuad Waja adalah untuk menjadi ejen wanita anti jenayah dalam
komuniti, memperkasakan komuniti melalui aktiviti psikososial dan bimbingan dalam
menangani isu keganasan, membantu dalam membina sebuah masyarakat yang saling
bantu-membantu dan juga meningkatkan keharmonian.

Antara pengisian dalam sesi latihan Skuad Waja adalah berkaitan basic
psychological first aid melalui pendekatan empathy attention response support (EAS)
selain daripada informasi berkaitan isu keganasan dan jenayah terhadap wanita.

Kes-kes yang diterima oleh sukarelawan Skuad Waja akan dirujuk lanjut kepada
pihak berkaitan seperti kaunselor dan D11 PDRM sekiranya perlu. Antara kes yang
dirujuk ialah berkaitan dengan membuat temu janji dengan kaunselor berdaftar bagi kes
kesihatan mental seperti depresi, membuat laporan polis bagi kes keganasan rumah
tangga, membantu klien membuat permohonan bantuan kebajikan dan kemudahan yang
disediakan oleh kerajaan.

Untuk perancangan tahun 2022, ahli Skuad Waja akan diberikan latihan lanjutan
sebagai pengukuhan kepada peringkat pertengahan dan asas yang sedia ada. Antara
elemen baharu yang akan ditambah nilai dalam modul sedia ada adalah pendekatan
kerohanian bagi membantu meningkatkan ilmu insaniah, soft skills kepada Skuad Waja,
selain daripada psychological first aid, dengan izin, di peringkat pertengahan iaitu
memasukkan elemen bantuan psikologi dalam komuniti.

Seterusnya, Yang Berhormat Batu Kawan, Yang Berhormat Kota Samarahan dan
Yang Berhormat Batu Gajah. Tidak ada?

Puan Hannah Yeoh [Segambut]: Saya hendak minta penjelasan, Tuan Yang di-
Pertua, mengenai Skuad Waja. Tadi Yang Berhormat Menteri kata Skuad Waja adalah
