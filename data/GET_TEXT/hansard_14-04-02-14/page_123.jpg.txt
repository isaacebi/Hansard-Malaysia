DR.16.11.2021 113

(ii) kolaborasi strategik KPWKM dengan pelbagai pihak seperti
TalentCorp dan PERKESO dalam menyediakan peluang
pekerjaan kepada wanita;

iii) Program Bantuan MyKasih Kapital;
iv) Industri Penjagaan Postnatal (Ibu Selepas Bersalin);
v) Kursus Asuhan dan Didikan Awal Kanak-kanak Permata;

vi) kolaborasi strategik bersama kementerian-kementerian lain
seperti Kementerian Pembangunan Usahawan dan Koperasi
dan Kementerian Pembangunan Luar Bandar; dan

(vii) bantuan khas kepada ibu tunggal.

Jabatan Pembangunan Wanita merupakan sebuah agensi di bawah KPWKM
yang ditubuhkan untuk melaksanakan program pembangunan kapasiti, khidmat
kaunseling dan nasihat sokongan bagi wanita serta menyelaras, memantau dan menilai
program berkenaan. Dalam melaksanakan fungsinya, JPW memfokuskan kepada
pembangunan kapasiti wanita berteraskan kepada empat elemen utama iaitu kewangan,
kemahiran, kesaksamaan dan kepimpinan kendiri serta keseimbangan bagi mencapai
kesejahteraan hidup.

Bagi tahun ini, sehingga 9 November 2021, sebanyak 1,734 program telah
dilaksanakan oleh jabatan ini melalui Pejabat Pembangunan Wanita Negeri yang
melibatkan penyertaan seramai 842,349 orang. Kaedah pelaksanaan program adalah
secara fizikal dan juga dalam talian selaras dengan norma baharu.

Berhubung dengan pangkalan data, kerajaan juga telah membangunkan sistem
eKasih di bawah Unit Penyelarasan Pelaksanaan (ICU), Jabatan Perdana Menteri sebagai
pangkalan data kemiskinan nasional pada tahun 2008 yang bertujuan untuk mendaftarkan
golongan miskin di Malaysia berdasarkan pendapatan garis kemiskinan (PGK).

Puan Hannah Yeoh [Segambut]: Tuan Yang di-Pertua.

Datuk Seri Rina Binti Mohd Harun: Kriteria penetapan kategori kemiskinan
adalah bergantung kepada jumlah pendapatan per kapita isi rumah dan berasaskan
kepada formula perkiraan yang disediakan oleh Jabatan Perangkaan Malaysia dan Unit
Perancang Ekonomi, Jabatan Perdana Menteri melalui Penyiasatan Pendapatan Isi
Rumah 2019.

Tuan Yang di-Pertua: Yang Berhormat, Yang Berhormat Segambut hendak
minta laluan.

Puan Hannah Yeoh [Segambut]: Tuan Yang di-Pertua, saya tadi ada bangkitkan
kalau Ahli Parlimen tidak ada, boleh bagi secara bertulis. Jadi, pergi terus kepada isu yang
ada Ahli Parlimen tinggal di sini.

Datuk Seri Rina Binti Mohd Harun: Okey, jadi saya habiskan ini sedikit sahaja
lagi.

Tuan Yang di-Pertua: Ya.

Datuk Seri Rina Binti Mohd Harun: Berdasarkan data eKasih tersebut, kerajaan
telah melaksanakan pelbagai program dan bantuan bagi memastikan kadar kemiskinan
dapat terus dikurangkan. Sebanyak 2.167 bilion bantuan berdasarkan lima kategori
bantuan dengan jumlah sebanyak RM3.85 bilion telah disalurkan kepada ketua isi rumah
wanita dalam eKasih di seluruh negara dan untuk kesejahteraan rakyat.

Seterusnya, saya ingin menjawab soalan daripada Yang Berhormat Segambut.
Yang Berhormat Segambut telah bertanyakan berkenaan perbelanjaan yang digunakan
oleh kementerian untuk Program Wanita Bangkit. Inisiatif Wanita Bangkit merupakan satu
kolaborasi unik antara pihak KPWKM dengan syarikat-syarikat yang menawarkan peluang
pekerjaan dan penjanaan pendapatan kepada wanita.

Bagi memudahkan penyaluran maklumat mengenai inisiatif ini, Kementerian telah
membangunkan platform microsite yang boleh diakses melalui laman web Kementerian
