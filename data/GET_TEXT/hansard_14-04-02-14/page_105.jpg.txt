DR.16.11.2021 95

01740

Antara faktor-faktor yang menyebabkan kenaikan harga terus meningkat adalah
disebabkan oleh gangguan rantaian bekalan, kos penghantaran yang meningkat, keadaan
pertumbuhan yang lemah di negara pengeksport, faktor tukaran wang asing, cuaca dan
permintaan yang meroket sebaik sahaja sektor ekonomi dibuka. Manakala pengeluar
masih lagi perlu menyesuaikan persekitaran penawaran bagi mengadaptasi trend
perubahan permintaan.

Aliran global ini cenderung menyebabkan negara membangun lebih terdedah
kepada turun naik harga barangan. Menyokong fakta yang sama, /nternational Food
Policy Research Institute turut memaklumkan bahawa harga makanan global juga telah
meningkat sebanyak 33 peratus berbanding tahun 2020. Laporan World Economic Forum
juga menunjukkan purata harga makanan global adalah sebanyak 25 peratus lebih tinggi
berbanding purata pada tahun 2014 ke 2016.

Apa yang cuba saya sampaikan adalah berdasarkan laporan yang disebutkan
sebentar tadi, isu ini berlaku dan dirasai di seluruh dunia. Faktor-faktor penyebab berlaku
kenaikan ini bersifat luar kawalan. Mengambil kira faktor yang saya sebutkan sebentar
tadi, Kementerian Perdagangan Dalam Negeri dan Hal Ehwal Pengguna mengambil
langkah dengan melaksanakan sesi libat urus bersama pihak berkepentingan sama ada
agensi kerajaan berkaitan atau pihak industri. Bertujuan untuk memahami, meneliti dan
seterusnya mengambil langkah terbaik sebelum kerajaan merumuskan sesuatu tindakan
yang boleh memelihara kepentingan semua pihak.

KPDNHEP akan terus komited untuk memastikan supaya tiada berlakunya
gangguan dalam rantaian bekalan makanan dan memastikan keberadaan makanan pada
paras yang mencukupi. Pemeriksaan dan pemantauan yang menyeluruh lebih 1,000
pegawai pemantau harga serta 2,200 pegawai penguat kuasa di peringkat pemborong
dan peruncit akan terus digerakkan supaya tidak berlakunya aktiviti pencatutan harga dan
peniaga kekal menjalankan perniagaan secara beretika di seluruh negara.

Tuan Yang di-Pertua, pada kesempatan ini saya ingin merakamkan penghargaan
dan terima kasih kepada semua Ahli Yang Berhormat yang menyertai perbahasan
peringkat dasar untuk Bajet 2022.

Terima kasih juga kepada Ahli Yang Berhormat yang membangkitkan isu,
memberikan cadangan, komen serta idea berkaitan. Yang Berhormat Port Dickson ada
membangkitkan berkenaan menjaga kepentingan hak cipta negara (intellectual property)
dan dilindungi dalam rundingan CPTPP. Untuk makluman Ahli Yang Berhormat Port
Dickson, landskap harta intelek global sentiasa berkembang dari semasa ke semasa
mengikut kemajuan teknologi.

Oleh itu, adalah menjadi satu keperluan supaya perundangan harta intelek negara
dikemas kini bagi memastikan hak harta intelek rakyat kita dilindungi selaras dengan
perkembangan landskap harta intelek dan standard antarabangsa.

Perlindungan harta intelek yang berpiawaian tinggi dapat meningkatkan
keyakinan para pelabur untuk melabur dalam aktiviti penyelidikan dan pembangunan yang
akan menggalakkan lebih banyak penghasilan reka cipta dan inovasi tempatan, di
samping dapat menarik pelabur asing ke dalam negara, bagi merancakkan aktiviti
penyelidikan dan pembangunan serta perdagangan yang akan membuka lebih banyak
peluang perniagaan dan pekerjaan.

KPDNHEP melalui agensinya Perbadanan Harta Intelek Malaysia (MyIPO) yang
bertanggungjawab mentadbir dan mengurus perlindungan harta intelek di Malaysia telah
mengambil langkah untuk mengemas kini perundangan harta intelek sedia ada bagi
memenuhi komitmen Malaysia dalam perjanjian-perjanjian antarabangsa yang Malaysia
menjadi ahlinya.

Puan Hannah Yeoh [Segambut]: Tuan Yang di-Pertua, boleh saya mencelah.
Dato Sri Alexander Nanta Linggi: Pindaan-pindaan ini adalah...

Puan Hannah Yeoh [Segambut]: Sekejap Yang Berhormat Menteri.
