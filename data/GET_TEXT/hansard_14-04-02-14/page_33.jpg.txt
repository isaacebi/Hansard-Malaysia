DR.16.11.2021 23

perkhidmatan kerajaan dengan menyemak dan mengkaji prosedur-prosedur pensijilan
halal standard Malaysia serta peruntukan undang-undang berkaitan halal, sistem-sistem
serta aplikasi yang tersedia di semua agensi yang berkaitan bagi memastikan ia mencapai
objektif perkhidmatan.

Berhubung dengan penggubalan suatu akta khusus berkaitan halal, perkara ini
memerlukan kepada penelitian terhadap pelbagai undang-undang yang sedia ada, yang
sedang berkuat kuasa, sama ada undang-undang Persekutuan atau negeri bagi
memastikan pelaksanaannya adalah selaras dengan peruntukan Perlembagaan dan
undang-undang sedia ada.

Buat masa ini kerajaan berpandangan bahawa penggunaan undang-undang
sedia ada seperti Akta Perihal Dagangan 2011, undang-undang subsidiari di bawahnya
iaitu Perintah Perihal Dagangan, Perakuan dan Penandaan Halal 2011 dan Perintah
Perihal Dagangan Takrif Halal 2011 serta enakmen di negeri-negeri masih relevant dan
memenuhi kehendak serta keperluan semasa. Sekian terima kasih.

Tuan Yang di-Pertua: Okey Yang Berhormat Dungun.

Tuan Haji Wan Hassan bin Mohd Ramli [Dungun]: Terima kasih Tuan Yang di-
Pertua, terima kasih Timbalan Menteri atas jawapan. Pada waktu ini atas dasar urusan
halal adalah tanggungjawab di bawah kerajaan negeri. Jabatan Agama Islam dan negeri-
negeri sudah mempunyai unit penguatkuasaan dan pemantauan makanan dan produk
halal dan ia menyebabkan segala urusan setiap negeri di seluruh negara tidak
diseragamkan dan tidak diselaraskan secara bersama.

Soalan saya, sama ada Akta Halal ini dalam perancangan untuk digubal atau
tidak? Adakah wujud sesi libat urus dan bantuan secara langsung, contoh tenaga kerja
dan kepakaran teknikal antara JAKIM dan unit Penguatkuasaan dan Pemantauan
Pemakanan dan Produk Halal di Jabatan Agama Islam di setiap negeri? Terima kasih
Tuan Yang di-Pertua.

Tuan Yang di-Pertua: Terima kasih. Dipersilakan Yang Berhormat Timbalan
Menteri.

Datuk Haji Anmad Marzuk bin Shaary: Terima kasih kepada Yang Berhormat
Dungun. Soalan yang sangat spesifik. Cadangan untuk mewujudkan Akta Halal ini perlu
diteliti daripada segi kesesuaian pelaksanaannya dan hendaklah selaras dengan
peruntukan Perlembagaan dan undang-undang sedia ada.

Akta Perihal Dagangan 2011 dan Perundangan Subsidiari telah dianggap sebagai
perundangan utama mentadbir industri halal Malaysia. Walaupun akta ini adalah di bawah
bidang kuasa KPDNHEP, ia mengandungi peruntukan yang menggariskan peranan
penting JAKIM. Seksyen 29 EPD 2011 telah memberi kuasa kepada Menteri KPDNHEP
bagi melantik pihak berkuasa berwibawa untuk mengeluarkan sijil dan logo halal di
Malaysia.

Melalui perenggan 3 Perihal Perintah Dagangan, Perakuan dan Penandaan Halal
2011, Menteri KPDNHEP telah menamakan JAKIM, pihak berwibawa tersebut. Dari sudut
pentadbiran dan pengurusan halal... [Tidak jelas] 72, Perintah Perihal Dagangan,
Perakuan dan Penandaan Halal 2011, telah memperuntukkan Ketua Pengarah JAKIM
boleh membuat prosedur, pekeliling dan standard bagi melicinkan dan memantapkan
pengurusan dan pentadbiran halal.

Mengenai libat urus dalam kalangan agensi antara JAKIM dan unit pemantauan
dan penguatkuasaan agama negeri, perkara ini telah pun dilakukan semenjak tahun 2011
lagi berdasarkan kepada beberapa keputusan dasar dan salah satunya berdasarkan
kepada keputusan Majlis Raja-Raja kali ke-224, bertarikh 16 Jun 2011 terhadap
pengurusan penyeragaman pensijilan halal bersama JAKIM dengan Majlis Agama Islam
Negeri dan Jabatan Agama Islam Negeri.

Selain daripada itu, satu inisiatif yang aktif yang dilakukan oleh KPDNHEP
sekarang ini telah menubuhkan Jawatankuasa Penyelarasan Perundangan dan
Penguatkuasaan Halal yang melibatkan semua agensi kerajaan dan Jabatan Agama
Islam Negeri-negeri dalam menangani isu penyelarasan dan tindakan berkaitan
