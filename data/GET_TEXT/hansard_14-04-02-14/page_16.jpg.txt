6 DR.16.11.2021

membuat aktiviti-aktiviti pertanian ini menjadi satu pekerjaan yang boleh mendatangkan
hasil kepada mereka. Kalau mereka tidak mendatangkan hasil, memang mereka tidak
akan keluar ataupun petani-petani yang sentiasa ada di daerah Papar, tidak akan
mengusahakan sawah mereka.

Kata orang-orang Sabah “mun indak untung” ataupun tidak menguntungkan,
mereka tidak akan berbuat apa-apa. “Malas taku ingau’”, katanya. Jadi soalannya itulah,
mahu minta supaya subsidi ini dinaikkan. Terima kasih.

Timbalan Yang di-Pertua [Dato’ Mohd Rashid Hasnon]: Silakan Yang
Berhormat Menteri. Dua minit masa.

Datuk Seri Dr. Ronald Kiandee: Sekurang-kurangnya Yang Berhormat Papar
mengetahui pesawah di negara kita ini sedang menikmati pelbagai bentuk subsidi oleh
kerajaan termasuk subsidi baja dan juga racun.

Untuk makluman Ahli di Dewan ini, sepanjang tahun ini sahaja, kerajaan
membelanjakan melalui Skim Baja Padi Kerajaan Persekutuan (SBPKP), tidak kurang
daripada RM386 juta untuk membekalkan baja kepada pesawah di negara kita. Begitu
juga Skim Subsidi Baja dan Racun Padi Bukit/Huma (SBRPB), tidak kurang daripada
RM124 juta yang dibelanjakan oleh kerajaan.

Kita memang akui bukan sahaja di kalangan pesawah yang berhadapan dengan
masalah kenaikan harga baja dan racun ini, akan tetapi di kalangan penanam kelapa
sawit, di kalangan penanam sayuran dan buah-buahan. Sektor ini merupakan sektor yang
berhadapan dengan masalah kenaikan harga racun dan baja.

Oleh sebab itu seperti yang saya katakan dalam jawapan asal tadi, dua-dua
kementerian MAFI dan juga KPDNHEP ini telah mengangkat pelbagai cadangan jangka
masa pendek, sederhana dan panjang untuk dipertimbangkan oleh kerajaan bagi terus
membantu pengusaha-pengusaha kecil dalam sektor ini agar kesan daripada kenaikan
harga baja dan racun ini sudah dapat sedikit sebanyak dikurangkan dengan intervensi
daripada kerajaan.

Mengadakan tambahan subsidi seperti yang dicadangkan oleh Yang Berhormat
Papar, merupakan salah satu langkah yang dicadangkan oleh kedua-dua kementerian
bagi menangani masalah ini tetapi intervensi lebih besar perlu diambil oleh kerajaan.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri.

Pertanyaan Yang Berhormat Menteri seterusnya, saya ingin menjemput Yang
Berhormat Ketua Pembangkang, Dato’ Seri Anwar bin Ibrahim, Port Dickson.

3. Dato’ Seri Anwar bin Ibrahim [Port Dickson] minta Perdana Menteri
menyatakan, secara terperinci cadangan mengkaji semula undang-undang berkaitan
pemberi maklumat di bawah Akta Perlindungan Pemberi Maklumat 2010 [Akta 711] dan
sejauh mana keberkesanannya melindungi pemberi maklumat dalam kes-kes salah laku
dan rasuah berprofil tinggi.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Terima kasih Tuan Yang di-Pertua.

Untuk makluman Tuan Yang di-Pertua dan Yang Berhormat, Akta Perlindungan
Pemberi Maklumat 2010 telah digubal untuk memerangi rasuah dan salah laku lain
dengan menggalakkan kemudahan pemberi maklumat membuat pendedahan kelakuan
tidak wajar, melindungi orang yang membuat pendedahan daripada tindakan yang
memudaratkan dan memastikan supaya pendedahan tersebut disiasat dan diurus dengan
sewajarnya.

Ini juga selaras dengan inisiatif yang diterajui oleh kerajaan dengan
menandatangani United Nations Convention Against Corruption (UNCAC) pada 20
September 2008 yang mana the State Party, maknanya kita Malaysia sebagai party to the
