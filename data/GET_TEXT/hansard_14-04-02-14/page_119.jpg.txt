DR.16.11.2021 109

Untuk makluman Ahli Yang Berhormat Kota Belud, Projek Politeknik Kota Belud
telah dibatalkan berdasarkan surat daripada Kementerian Kewangan bertarikh 29 Jun
2018. Walau bagaimanapun, Kementerian Pengajian Tinggi telah mengemukakan semula
permohonan ini kepada Unit Perancangan Ekonomi (EPU) Jabatan Perdana Menteri serta
mengambil inisiatif dengan mengemukakan semula permohonan kepada Yang Amat
Berhormat Perdana Menteri agar projek pembinaan ini dapat dipertimbangkan semula
dalam Rancangan Malaysia Ke-12.

Jadinya, sekali lagi kementerian ini ingin mengucapkan ribuan terima kasih dan
penghargaan kepada semua Ahli Parlimen yang terlibat dan...

Puan Teo Nie Ching [Kulai]: Yang Berhormat Menteri, Yang Berhormat Menteri,
Kulai sini. Sini, sini. [Mengangkat tangan]

Timbalan Yang di-Pertua [Dato’ Mohd Rashid Hasnon]: Kulai, Kulai.
Datuk Seri Dr. Noraini binti Ahmad: Ya.

Puan Teo Nie Ching [Kulai]: Yang Berhormat Menteri ada masa sikit. Boleh saya
tanya sikit tidak Tuan Yang di-Pertua. Memandangkan Yang Berhormat Menteri ada
masa, saya hendak tanya sama ada Yang Berhormat Menteri sedar bahawa mahasiswa
dan mahasiswi UM yang duduk tinggal di Kolej Kediaman Keempat, sekaranglah tengah
kuarantin.

[Tuan Yang di-Pertua mempengerusikan Mesyuarat]

Akan tetapi, mereka tidak mendapat maklumat terkini, mereka tidak tahu berapa
kes positif COVID-19 dalam KK Keempat tersebut. Saya terima banyak aduan bahawa
mahasiswa dan mahasiswi yang duduk di sana tidak dapat, tidak dapat test kit test untuk
ujian COVID-19.

Self-test kit itu yang mereka minta pun tidak dapat. Jadi, saya hendak minta
bantuan daripada Yang Berhormat Menteri supaya bolehlah menangani isu ini untuk
pastikan bahawa semua mahasiswa dan mahasiswi yang duduk dalam KK Keempat itu
sekurang-kurangnya mereka dapat self-test kit untuk buat ujian.

Datuk Seri Dr. Noraini binti Ahmad: Pandangan Yang Berhormat Kulai kita
ambil maklum dan saya akan maklumkan kepada pegawai-pegawai saya Yang Berhormat
agar tindakan tersebut dapat diambil dalam membantu mahasiswa di universiti-universiti.
Jadinya perkara-perkara yang dibangkitkan oleh Yang Berhormat yang tidak dapat saya
sentuh dan yang tidak dapat saya jawab sebab mereka tidak ada di dalam Dewan yang
mulia ini, saya akan beri secara bertulis.

Akan tetapi, sebelum itu, saya hendak ucapkan tahniah kepada Tuan Yang di-
Pertua atas penganugerahan Darjah Kebesaran Panglima Setia Mahkota yang bergelar
Tan Sri. Terima kasih banyak Tuan Yang di-Pertua.

Tuan Mordi anak Bimol [Mas Gading]: Yang Berhormat Menteri...
Tuan Yang di-Pertua: Terima kasih.

Tuan Mordi anak Bimol [Mas Gading]: Yang Berhormat Menteri, mohon
pencelahan?

Tuan Yang di-Pertua: Yang Berhormat Mas Gading.
Tuan Mordi anak Bimol [Mas Gading]: Ya.
Tuan Yang di-Pertua: Yang Berhormat...

Tuan Mordi anak Bimol [Mas Gading]: Saya cuma hendak utarakan perkara
baharu. Pertama sekali, saya ingin ucapkan tahniah atas keberanian Yang Berhormat
Menteri melantik orang muda dalam Lembaga Pengarah Universiti. Jadi, saya merasakan
satu langkah yang rasional dan ia telah dibuktikan dengan usaha saudara Danesh Raj
Nagarajan dalam menjalankan amanat tersebut dengan baik sejak beliau dilantik.
