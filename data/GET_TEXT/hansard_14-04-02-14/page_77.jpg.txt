DR.16.11.2021 67

(iii) pertanian;
(iv) perubahan guna tanah dan perhutanan; dan
(v) sisa.

Justeru, dokumen LT-LEDS berkaitan akan memberi gambaran_ indikatif
berhubung potensi dan impak mitigasi perubahan iklim yang dilaksanakan pada masa kini
sehingga tahun 2050. Dokumen tersebut akan menjadi asas dalam menentukan hala tuju
dan tahun sasaran pelepasan GHG bersih sifar negara.

Yang Berhormat Kangar dan Yang Berhormat Klang membangkitkan mengenai
komitmen yang dipersetujui dan ditandatangani negara sewaktu Persidangan Perubahan
Iklim dan tindakan susulan kerajaan bagi memenuhi komitmen tersebut. Sebagai mana
yang Yang Berhormat sedia maklum usaha untuk menangani perubahan iklim perlu
dilaksanakan secara kolektif oleh semua negara di dunia khususnya negara-negara parti
iaitu 197 buah negara kepada Perjanjian Paris yang memastikan matlamat perjanjian
tersebut tercapai.

Malaysia sebagai negara parti kepada Perjanjian Paris telah bersetuju supaya
Malaysia menandatangani Deklarasi Pemimpin Mengenai Hutan dan Guna Tanah
(Glasgow Leaders’ Declaration on Forest and Land Use) dengan izin dan Ikrar Metana
Global (Global Methane Pledge). Penyertaan Malaysia dalam Deklarasi Pemimpin
Mengenai Hutan dan Guna Tanah adalah selaras dengan komitmen negara untuk terus
mengekalkan sekurang-kurangnya 50 peratus daripada keluasan tanah negara sebagai
hutan dan litupan pokok. Sehingga 12 November 2021, sebanyak 141 buah negara telah
turut menyertai deklarasi tersebut.

Malaysia juga telah menyertai Ikrar Metana Global bagi mengurangkan pelepasan
metana global sekurang-kurangnya sebanyak 30 peratus menjelang tahun 2030
berbanding tahapnya pada tahun 2020. Sehingga 15 November 2021, sebanyak 103
buah negara lain telah menyertai ikrar tersebut. Bagi memastikan keberkesanan dan
kelangsungan pelaksanaan komitmen tersebut, KASA akan terus menjalinkan rangkaian
strategik dan bekerjasama dengan semua pihak yang berkepentingan di dalam dan di luar
negara bagi mencapai hasrat tersebut.

Yang Berhormat Kuantan— Tuan Yang di-Pertua, saya minta izin untuk walaupun
Yang Berhormat tidak ada di dalam Dewan sebab isu perubahan iklim agak mustahak,
jadi saya akan habisnya. Boleh?

Tuan Yang di-Pertua: Sila.

Dato’ Mansor bin Othman: Terima kasih, Tuan Yang di-Pertua. Yang
Berhormat Kuantan membangkitkan mengenai usaha menangani perubahan iklim
menerusi Majlis Tindakan Perubahan Iklim Malaysia (MyCAC). Untuk makluman Yang
Berhormat Majlis Tindakan Perubahan Iklim Malaysia (MyCAC) bertujuan untuk
menetapkan hala tuju tindakan perubahan iklim dan teknologi hijau negara dan majlis ini
dipengerusikan oleh Yang Amat Berhormat Perdana Menteri dan dianggotai oleh semua
Menteri Besar, Ketua Menteri dan 16 Menteri Persekutuan, Ketua Setiausaha Negara dan
dua orang pakar perubahan iklim.

Penubuhan MyCAC pada tahun 2020 membuktikan bahawa agenda perubahan
iklim dan teknologi hijau merupakan keutamaan pentadbiran kerajaan pada masa ini.
Antara hala tuju dan strategi utama tindakan perubahan iklim yang telah diputuskan oleh
MyCAC adalah aspirasi negara untuk mencapai pelepasan GHG bersih sifar seawal-
awalnya pada tahun 2050 dan pelaksanaan Skim Perdagangan Karbon Domestik atau
Domestic Emission Trading Scheme (DETS) dengan izin dengan kerjasama Kementerian
Kewangan dan Bursa Malaysia.

Untuk makluman Yang Berhormat, peruntukan untuk menangani kesan
perubahan iklim di bawah Belanjawan 2020 adalah selaras dengan perancangan dan
keutamaan semasa kementerian. KASA sentiasa bekerjasama dan mengadakan
perbincangan bersama Unit Perancang Ekonomi, Kementerian Kewangan dan agensi-
agensi lain yang berkaitan bagi memastikan peruntukan kewangan yang diterima adalah
selaras dengan keperluan dan perancangan pembangunan negara.
