DR.16.11.2021 15

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan seterusnya saya ingin menjemput Yang
Berhormat Libaran.

Datuk Zakaria bin Mohd. Edris @ Tubau [Libaran]: Terima kasih Tuan Yang
di-Pertua.

Indahnya budi tidak terperi,
PRN Melaka berbagai parti,
Elakkan persengketaan sesama sendiri,
Merugikan bangsa, pulang gigit jari.

3. Datuk Zakaria bin Mohd. Edris @ Tubau [Libaran] minta Menteri Kanan
Pertahanan menyatakan sejauh manakah inisiatif berkaitan pertahanan dan keselamatan
di bawah RMKe-12 dapat menjamin keselamatan rakyat dan kedaulatan negara demi
menjaga keamanan dan kestabilan negara.

Timbalan Menteri Pertahanan [Dato’ Sri Ikmal Hisham bin Abdul Aziz]:
Bismillahi Rahmani Rahim. Assalamualaikum warahmatullahi wabarakatuh dan salam
sejahtera. Maaflah Yang Berhormat Libaran, saya tidak boleh jawab pantun itu. Apa pun
saya ucapkan terima kasih kepada sahabat saya Yang Berhormat Libaran yang saya tahu
cukup cakna dan ambil berat tentang isu pertahanan dan keselamatan negara.

Sesungguhnya pertahanan negara adalah tanggungjawab kita bersama. Kita
amat bertuah kerana Yang Amat Berhormat Perdana Menteri Malaysia merupakan bekas
Menteri Pertahanan yang kini disambung oleh Yang Berhormat Dato’ Seri Hishammuddin
Tun Hussein. Disebabkan itu, buat pertama kalinya isu pertahanan negara dinyatakan
dengan jelas dalam Rancangan Malaysia Ke-12 berbanding dengan rancangan-
rancangan Malaysia yang lalu.

Segala inisiatif yang disenaraikan di bawah RMKe-12 juga adalah berdasarkan
kepada perancangan Kertas Putih Pertahanan yang diluluskan sebulat suara di Parlimen
pada 2 Disember 2019. Ini membuktikan bahawa _ kerajaan komited untuk
mempertingkatkan kesiapsiagaan Angkatan Tentera Malaysia supaya menjadi satu
angkatan yang bersepadu, tangkas dan berfokus.

Untuk makluman Yang Berhormat, antara inisiatif yang akan dilaksanakan di
bawah RMKe-12 ialah memperkukuhkan benteng pertahanan di Sabah dan Sarawak. Ini
termasuk Projek Pembinaan Kem 5 Briged Tentera Darat Malaysia di Kota Belud, Sabah
dan projek pembinaan bay base Tentera Udara Diraja Malaysia di Bintulu, Sarawak. Bagi
meningkatkan keselamatan maritim di perairan negara pula, beberapa perolehan aset
baharu Tentera Laut Diraja Malaysia seperti lapan buah littoral mission ships dan 13 buah
fast interceptor crafts.

Selain daripada itu, Kementerian Pertahanan akan terus menekankan aspek
kebajikan anggota ATM melalui pelbagai inisiatif yang akan diteruskan di bawah RMKe-
12. Antara projek yang bakal dilaksanakan ialah pembinaan baharu 10,200 buah Rumah
Keluarga Angkatan Tentera (RKAT) di seluruh negara. Kementerian juga akan turut
menaik taraf Hospital Angkatan Tentera di Terendak, di Sungai Udang, Melaka yang
mana akan memberi manfaat bukan sahaja kepada anggota tentera yang berkhidmat di
Kem Terendak, bahkan kepada penduduk di Sungai Udang serta di kawasan-kawasan
sekitar.

Tuan Yang di-Pertua, segala perancangan ini hanya akan berjaya dicapai melalui
sokongan jitu daripada rakyat seiring dengan komitmen kerajaan dalam menyediakan
peruntukan yang menyentuh mengenai keperluan pembangunan, aspek keselamatan dan
pertahanan negara. Adalah menjadi keutamaan Kementerian Pertahanan bagi
mengekalkan Malaysia sebagai sebuah negara yang selamat, berdaulat dan makmur.

Setiap perancangan yang dibuat adalah berlandaskan kepada kepentingan
negara sama ada di dalam mahupun di luar negara agar ATM mampu menghadapi
cabaran keselamatan tradisional dan bukan tradisional pada masa kini dan akan datang.
Terima kasih.
