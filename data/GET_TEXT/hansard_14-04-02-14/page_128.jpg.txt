118 DR.16.11.2021

Tuan Yang di-Pertua, berkenaan dengan Pusat Sokongan Sosial Setempat. Yang
Berhormat Pengerang telah mencadangkan supaya setiap Ahli Parlimen diberikan
peranan untuk membantu kerajaan dalam menjalankan tugas yang lebih cepat, efisien
dan juga efektif. Kementerian menyambut baik segala bentuk kerjasama daripada semua
pihak bagi memastikan kebolehcapaian perkhidmatan PSSS kepada komunhiti, khususnya
isu-isu di lapangan dan bagi membolehkan penggubalan polisi dan pelaksanaan program
yang lebih bersasar.

PSSS berperanan sebagai pusat rujukan yang ditubuhkan untuk menawarkan
perkhidmatan psikososial yang holistik kepada masyarakat melalui perkhidmatan
kebajikan dan juga kaunseling. Pengoperasian ia dilaksanakan secara tetap di premis
serta secara bergerak bagi memastikan perkhidmatan kebajikan kepada masyarakat
dioptimumkan sepenuhnya. Selain daripada itu, ia merupakan tempat rujukan setempat
bagi mengemukakan aduan dan pertanyaan, masyarakat juga boleh mendapatkan
perkhidmatan segera seperti kaunseling serta transit sementara yang berbentuk
immediately kepada kumpulan sasar yang memerlukan.

#1900
Puan Nor Azrina binti Surip [Merbok]: Tuan Yang di-Pertua.
Datuk Seri Rina binti Mohd Harun: Pada masa ini, operasi PSSS...

Puan Nor Azrina binti Surip [Merbok]: Yang Berhormat Menteri, bolehkah saya
bertanya? Sedikit sahaja. Merbok.

Tuan Yang di-Pertua: Yang Berhormat Merbok.
Datuk Seri Rina binti Mohd Harun: Ya.

Puan Nor Azrina binti Surip [Merbok]: Okey. Pada 27 Oktober yang lalu, dalam
Sesi Soalan Jawab Lisan, saya telah dimaklumkan oleh Yang Berhormat Timbalan
Menteri bahawa, kita ada projek rintis di Masjid Wilayah dan juga Masjid Al-Ghufran di
Taman Tun Dr. Ismail. Pada hari ini, Yang Berhormat Menteri menambah lagi masjid.
Bermakna- saya ucapkan tahniahlah sebab masjid dilihat mula mesra wanita.

Soalan saya, kenapa apabila saya tanya status setakat ini, yang dua buah masjid
itu, pemandiri yang datang, mangsa-mangsa keganasan rumah tangga itu cuma seorang.
So, apakah faktor yang membuatkan mereka- sama ada mereka takut ataupun apa? Itu
yang saya hendak tanyalah. Sebab projek rintis itu bagus, tetapi setakat ini kita menerima
seorang sahaja, daripada apa yang saya difahamkan. Terima kasih.

Datuk Seri Rina binti Mohd Harun: Terima kasih Yang Berhormat Merbok.
Sebab itu apabila kita mengadakan ini, kita hendak menjadikan supaya masjid ini bukan
sekadar tempat untuk beribadah, tetapi masjid juga dijadikan sebagai sebuah tempat
rujukan, kerana kita lihat bahawa masjid ini berada di mana-mana. Dalam sesebuah
daerah, ada banyak- kadang-kadang sampai ada 40 buah masjid. Jadi, ini juga
merupakan satu usaha kerajaan untuk lebih proaktif dalam menyediakan tempat ini
kepada mereka.

Di samping itu, Ahli Jawatankuasa Masjid juga kita berikan latihan dan bimbingan
untuk apabila berlakunya kes-kes sebegini. Jadi, sudah pasti ya, kita hendak menguar-
uarkan. Kalau tadi, Yang Berhormat Merbok menyebut sebagai satu- seorang- jadi, kita
hendak menguar-uarkan supaya mereka juga boleh datang ke masjid untuk mendapatkan
maklumat dan bantuan. Jadi, kita cuba untuk mengadakan sebanyak mungkin platform
yang kita ada.

Bukan sekadar masjid, tapi kita juga adakan Pusat Sokongan Sosial Setempat.
Bukan sahaja yang statik dan berpremis, tetapi juga yang bergerak. Jadi, ini merupakan
tindakan proaktif daripada kementerian untuk kita sama-sama membantu masyarakat
khususnya kepada golongan wanita.

Kementerian percaya dengan usaha sama daripada setiap orang, termasuk juga
Ahli Parlimen, akan dapat membantu pihak kementerian dalam meningkatkan lagi
penyampaian perkhidmatan dengan komuniti setempat secara lebih efisien, cepat dan
juga efektif.
