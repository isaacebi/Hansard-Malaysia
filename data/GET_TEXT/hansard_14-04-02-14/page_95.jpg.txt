DR.16.11.2021 85

Penetapan tempoh pas pasangan tersebut dibuat sedemikian rupa adalah
sebagai elemen kawalan dan keselamatan serta mengambil kira kebajikan pasangan
warganegara Malaysia. Di samping itu, pasangan kepada warganegara Malaysia boleh
mengemukakan permohonan kepada Jabatan Imigresen Malaysia bagi kebenaran
bekerja, melakukan pekerjaan berbayar, berniaga dan pekerjaan profesional tanpa perlu
menukar status pas lawatan sosial mereka kepada pas kerja yang berkaitan seperti pas
penggajian atau pas lawatan. Sehubungan itu, apa yang dicadangkan oleh Yang
Berhormat Segambut telah pun dipraktikkan oleh KDN dan melalui jabatan Imigresen
selama ini dengan jayanya.

Puan Hannah Yeoh [Segambut]: Saya minta penjelasan Yang Berhormat
Menteri. Apakah kaedah untuk dapatkan lima tahun? Ini kerana kalau mereka apply, terus
akan diberikan satu tahun. Akan tetapi kalau hendak lima tahun, apa kaedahnya?

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat.

Dato’ Seri Hamzah bin Zainudin: la tidak ada kaedah yang lain cuma selalunya
apabila mereka itu ada perkara-perkara yang kita kena ingat. Bukan masalah orang yang
memang benar-benar mahukan tinggal bersama dengan isterinya. Ada orang yang
melakukan perkahwinan yang kita namakan dengan izin Tuan Yang di-Pertua, marriage
of convenience. Mereka sebenarnya berkahwin, berdaftar tetapi sebenarnya tidak
bersama dengan isteri.

Ini ada berlaku dalam negara kita. Jadi, masalah keselamatan ini menyebabkan
untuk mengelakkan daripada banyak perkara ini berlaku, kita berikan satu tahun.
Selalunya selepas tahun yang pertama, kita tengok mereka ini benar-benar dan selalunya
kita akan panjangkan. Ini yang selalu kita berikan. The first year, normally we only give
tahun yang pertama itu satu tahun dahulu ya.

Timbalan Yang di-Pertua [Dato’ Mohd Rashid Hasnon]: Teruskan.

Dato’ Seri Hamzah bin Zainudin: Ini polisi untuk tidak membabitkan mereka
yang menyalahgunakan polisi yang sedia ada. Terima kasih Yang Berhormat Segambut.

Timbalan Yang di-Pertua [Dato’ Mohd Rashid Hasnon]: Baik, teruskan.

Dato’ Seri Hamzah bin Zainudin: Di samping itu, pasangan kepada
warganegara Malaysia boleh mengemukakan permohonan kepada Jabatan Imigresen
berkenaan perkara tadi yang saya telah sebutkan supaya mereka tidak payah menukar
pas-pas status yang lain.

Yang Berhormat Machang pula telah membangkitkan isu permit masuk pekerja
asing bagi sektor perladangan khususnya kelapa sawit. Untuk makluman Ahli Yang
Berhormat dan Dewan yang mulia ini, Mesyuarat Sidang Darurat, Majlis Keselamatan
Negara pada 20 April 2021 telah meluluskan permohonan pengambilan 32,000 orang
pekerja asing bagi sektor perladangan.

Walau bagaimanapun, sehingga tarikh ini KDN dan Jabatan Imigresen Malaysia
masih belum menerima permohonan membawa masuk pekerja-pekerja asing berkenaan.
Kita kena faham di sini bahawa kuota yang diberikan walaupun diluluskan secara
keseluruhannya oleh Kabinet untuk sektor perladangan, tetapi syarikat-syarikat perlu
mendapatkan kuota kelulusan daripada Kementerian Sumber Manusia dan kemudian
barulah memohon untuk membawa masuk bagi mendapatkan permit. Itu yang dilakukan
dalam negara kita. Buat masa ini, diluluskan secara keseluruhan secara dasar tetapi
syarikat-syarikat perlu mendapatkan kuota dan seterusnya proses dijalankan seperti
biasa.

Sehingga 31 Oktober 2021, jumlah pekerja asing aktif dalam sektor perladangan
adalah sebanyak 138,023 orang iaitu 12.12 peratus daripada jumlah keseluruhan pekerja
asing aktif di Malaysia iaitu sebanyak 1,138,370 orang. Berbanding jumlah pekerja asing
sebelum pandemik seramai 2.3 juta orang pekerja asing. Ini menunjukkan Malaysia
memerlukan seramai kira-kira 1.2 juta orang pekerja asing. KDN bersama-sama dengan
Kementerian Sumber Manusia akan mempermudahkan proses pengambilan pekerja
asing bagi memenuhi keperluan ini, tertakluk kepada syarat-syarat yang telah ditetapkan.
