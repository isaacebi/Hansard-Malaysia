110 DR.16.11.2021

Jadi, saya ingin tahu apakah Kementerian Pengajian Tinggi akan meneruskan
usaha memperjuangkan suara anak muda dalam pelantikan seperti ini? Jika ya, adakah
mereka akan diberikan bajet ataupun dana khas untuk menggerakkan segala idea yang
akan membantu menjadikan universiti sebagai student-friendly campus. Hal ini kerana
seperti yang semua sedia maklum, semua yang dilantik ke dalam LPU sebelum ini,
mempunyai kestabilan ekonomi yang baik.

Jadi, saya harap, usaha melantik wakil suara anak muda ini dalam lembaga
pengarah perlu diteruskan dan tidak berakhir dengan saudara Madyasir di UMP dan
saudara Danesh di UM.

Tuan Yang di-Pertua: Yang Berhormat Menteri ada komen? Ya.
#1830

Datuk Seri Dr. Noraini binti Ahmad: Terima kasih atas pandangan Yang
Berhormat dan insya-Allah kita akan pertimbangkan. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Menteri. Akhir sekali untuk
hari ini saya ingin menjemput Yang Berhormat Menteri di dalam Kementerian
Pembangunan Wanita, Keluarga dan Masyarakat. Silakan.

6.30 ptg

Menteri Pembangunan Wanita, Keluarga dan Masyarakat [Datuk Seri Rina
binti Mohd Harun]: Bismillahi Rahmani Rahim. Assalamualaikum warahmatullahi
wabarakatuh, salam sejahtera, salam Keluarga Malaysia.

Tuan Yang di-Pertua, terima kasih saya ucapkan kepada Tuan Yang di-Pertua
dan semua Ahli Yang Berhormat yang terlibat dalam sesi perbahasan usul Rang Undang-
undang Perbekalan 2022 yang telah berlangsung selama tujuh hari di dalam Dewan yang
mulia ini. Pertama sekali, saya ingin mengambil peluang ini untuk merakamkan setinggi-
tinggi penghargaan ke atas pembentangan Belanjawan 2022 dengan tema “Keluarga
Malaysia Makmur, Sejahtera” yang jelas membuktikan keprihatinan dan komitmen
berterusan kerajaan di bawah pimpinan Yang Amat Berhormat Perdana Menteri dalam
usaha memperkasakan kumpulan sasar di bawah Kementerian Pembangunan Wanita,
Keluarga dan Masyarakat.

Bagi tahun 2022 Kementerian Pembangunan Wanita, Keluarga dan Masyarakat
telah diperuntukkan sebanyak RM2.68 bilion. Daripada jumlah ini RM2.5 bilion adalah di
bawah butiran B.48 peruntukan mengurus. Manakala, sebanyak RM175.42 juta di bawah
butiran peruntukan pembangunan.

Di samping itu, kementerian juga telah diberikan peruntukan tambahan sebanyak
RM909.85 juta seperti yang diumumkan dalam ucapan Belanjawan 2022. Sesungguhnya
KPWKM ingin mengambil kesempatan ini mengucapkan jutaan terima kasih kepada
kerajaan atas keprihatinan terhadap keperluan kumpulan sasar kementerian yang
memperlihatkan penambahbaikan bantuan antara seperti bantuan kebajikan.

Syarat kelayakan kebajikan dinaikkan ke paras Garis Kemiskinan Makanan 2019
iaitu RM1,169 berbanding PGK tahun 2016 iaitu RM980 dengan kenaikan tambahan
sebanyak RM200 juta. Bagi program pembangunan komuniti, Program Khidmat Bantu di
Rumah bagi OKU dan warga emas dinaikkan sebanyak RM12.31 juta daripada RM5.49
juta kepada RM17.8 juta untuk tahun 2022.

Kadar bayaran sagu hati juga telah dinaikkan. Bayaran insentif RM200 kepada
Pembantu Pembangunan Masyarakat Gred 19 dan Pembantu Perawatan Kebajikan Gred
U11 dan U14 yang bertugas di 24 institusi kebajikan dengan implikasi kewangan sebanyak
RM2.43 juta.

Pembayaran insentif ini dijangkakan akan memberi manfaat kepada 1,000 orang.
Kerajaan juga menyediakan sokongan berterusan kepada warga emas meliputi bantuan
kebajikan institusi penjagaan dan pusat aktiviti warga emas sebanyak RM635 juta
