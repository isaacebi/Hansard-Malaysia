26 DR.16.11.2021

Dato’ Mansor bin Othman: Terima kasih Tuan Yang di-Pertua. Terima kasih
Yang Berhormat Bakri di atas soalan tambahan. Ada sedikit maklumat tentang jadual itu.
Jumlah premis industri yang buangan terjadual setakat ini ada 26,679 premis, untuk rekod
yang kita ada.

Kemudian, berkenaan soalan yang kedua yang dibangkitkan oleh Yang
Berhormat Bakri itu. Saya bersetuju dengan Yang Berhormat Bakri berkaitan polisi dan
perundangan tetap memang ada, ia adalah soal pelaksanaan. Pemerkasaan pelaksanaan
dan untuk makluman Yang Berhormat Bakri, sekarang ini di Malaysia terdapat lebih
daripada 15 hektar yang menguruskan bahan kimia yang melibatkan pelbagai agensi
seperti KKM, MAFI dan sebagainya.

Saya juga bersetuju dengan Yang Berhormat Bakri yang penguatkuasaan ini juga
terlibat merentasi jabatan yang memerlukan kerjasama dan penyelarasan daripada
semua jabatan yang terlibat. Bagi isu ini, KASA akan membuat kajian untuk mewujudkan
garis panduan pengurusan bahan kimia di Malaysia. Terima kasih.

Tuan Yang di-Pertua: Terima kasih. Yang Berhormat Jempol, sila.

Dato’ Haji Salim Sharif [Jempol]: Terima kasih. Pertamanya, saya hendak
ucapkan tahniah...

Puan Yeo Bee Yin [Bakri]: Saya hendak tanya sikit butiran tentang jawapan-
jawapan yang...

Dato’ Haji Salim Sharif [Jempol]: Pertamanya saya ucapkan tahniah kepada
Tuan Yang di-Pertua kerana di atas anugerah Tan Sri, tahniah dan syabas.

Tuan Yang di-Pertua: Terima kasih.

Dato’ Haji Salim Sharif [Jempol]: Berdasarkan cerapan imej menggunakan
satelit secara berkala dijalankan oleh Agensi Angkasa Malaysia di bawah Kementerian,
Teknologi dan Inovasi, Selangor, Johor, Pahang dan Perak dikenal pasti di antara negeri
yang mempunyai banyak kawasan dijadikan tempat pembuangan sisa toksik secara
haram di negara ini.

Soalan saya, apakah tindakan kementerian terhadap hasil dapatan tersebut?
Sejauh manakah kerjasama yang dilakukan oleh kementerian bersama kerajaan negeri
untuk memantau dan menangani isu pembuangan bahan toksik di negeri tersebut? Mohon
Menteri untuk menjawab. Terima kasih

Tuan Yang di-Pertua: Terima kasih.

Dato’ Mansor bin Othman: Terima kasih Yang Berhormat Jempol dan Terima
kasih Tuan Yang di-Pertua. Tahniah Tuan Yang di-Pertua di atas penganugerahan
gelaran Tan Sri. Berkenaan dengan soalan yang dibangkitkan oleh Yang Berhormat
Jempol ini, lagi berkenaan dengan isu penguatkuasaan, pemerkasaan, isu-isu ini. Saya
haraplah selepas ini pihak KASA, khususnya JAS akan mengambil perhatian terutama
sekali sisa buangan di negeri Selangor ini.

Salah satu usaha yang dilakukan oleh pihak kementerian ialah dengan
mengadakan — ini berkenaan dengan pengurusan sumber air iaitu Integrated River Basin
Management (IRBM). Apabila penyelarasan kesemua jabatan digabungkan, digembleng
untuk merancang hal-hal pembangunan di kawasan itu yang terlibat pembuangan.

Betul seperti yang Yang Berhormat Jempol sebut tadi, tidak termasuk sisa
pembuangan yang terjadual. Pembuangan sisa yang terjadual ini memerlukan satu akta
atau yang lebih khusus seperti yang kita sebutkan tadi dan memerlukan pelaksanaan yang
daripada semua agensi.

Kedua, ingin kita tegaskan ialah tentang educating the public ataupun kempen
kesedaran tentang pencemaran alam sekitar ini untuk menjamin kelestarian alam sekitar.
Terima kasih Tuan Yang di-Pertua.

Tuan Yang di-Pertua: Terima kasih. Seterusnya Yang Berhormat Dato’ Sri
Hasan bin Arifin, silakan.
