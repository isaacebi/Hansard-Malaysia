DR.16.11.2021 53

Datuk Seri M. Saravanan: Untuk tujuan beberapa pelaksanaan latihan
kemahiran sosial dan sokongan diterapkan dalam latihan seperti kerja berpasukan-
teamwork, keupayaan berfikir secara kritis menerusi pendekatan pembelajaran
berdasarkan projek ataupun project based learning, pembelajaran berdasarkan masalah
(problem based training) dan penyelesaian masalah (problem solving) untuk melatih
kemahiran berkomunikasi. JTM juga mewajibkan semua pelajar mengikuti modul
keusahawanan dengan mengenal pasti modul MDEC untuk menggalakkan para pelajar
JTM menceburi bidang perniagaan.

Data menunjukkan antara faktor pengekalan tahap kebolehpasaran yang tinggi
dalam kalangan graduan JTM pada tahun 2020 ialah keupayaan graduan untuk bekerja
sendiri 15.9 peratus dalam tempoh pandemik. Selain itu, JTM turut diberi peluang untuk
melengkapkan diri dengan pelbagai pensijilan profesional yang diiktiraf oleh badan-badan
pensijilan terkemuka dalam dan luar negara sebagai nilai tambah untuk meninggikan
kadar kebolehpasaran.

Tuan Yang di-Pertua, seterusnya melalui TalentCorp penekanan turut diberikan
terhadap peningkatan kebolehpasaran graduan dengan mengaplikasikan penggunaan
senarai pekerjaan kritikal, critically occupational list. Senarai pekerja kritikal bertujuan
untuk mengenal pasti pekerjaan yang sukar diisi merangkumi keperluan pekerjaan
kemahiran tinggi atau mahir, high-skilled, dan secara separuh mahir, mid-skilled termasuk
kelulusan pendidikan dan latihan teknikal dan vokasional merentasi 18 buah industri
ekonomi negara.

Tuan Yang di-Pertua, mengenai kutipan bayaran pinjaman PTPK yang rendah
seperti yang dibangkitkan oleh Yang Berhormat Tanjong Malim. Pelbagai usaha telah
dibuat antaranya adalah dengan menawarkan pemberian diskaun sebanyak 20 peratus
kepada peminjam yang membuat penyelesaian bayaran balik pinjaman sekali gus, serta
pemberian diskaun 10 peratus kepada penjamin yang membuat pembayaran secara
konsisten selama 12 bulan.

Selain itu, demi menjaga hubungan baik dengan peminjam, kaedah rundingan
dan juga pemujukan diguna pakai dalam menarik hati peminjam dan penjamin untuk
membuat bayaran secara konsisten setiap bulan. Sebagai usaha untuk mendekati
peminjam, PTPK turut menyediakan khidmat nasihat dan rundingan bagi membantu
peminjam membuat penstrukturan serta penjadualan semula pinjaman.

Peminjam dan penjamin juga diberi peluang untuk berbincang dengan pegawai
PTPK untuk membuat rayuan bayaran balik pinjaman latihan kemahiran ini. Pihak PTPK
juga telah mewujudkan rangkaian media sosial bagi mendekati dan mendapatkan maklum
balas daripada para peminjam serta pembantu memaklumkan peminjam tentang
kekosongan pekerjaan di MyFutureJobs.

Tuan Yang di-Pertua, PTPK juga dalam tindakan untuk melantik agen pungutan
luar bagi mempertingkatkan prestasi kutipan bayaran balik pinjaman PTPK khususnya
tunggakan yang telah melebihi 10 tahun. Kerajaan mengambil berat hal kutipan bayaran
balik yang dapat digunakan semula sebagai dana pusingan - revolving fund yang boleh
digunakan untuk membiayai lebih ramai pelatih pada masa hadapan.

Tuan Yang di-Pertua, untuk maklumat Ahli Yang Berhormat daripada Tanjong
Malim setakat ini tunggakan yang sedia ada lebih daripada RM1 bilion. Saya ada,
kementerian sedang mengambil tindakan dan langkah-langkah positif untuk mengutip
balik.

Tuan Chang Lih Kang [Tanjong Malim]: Yang Berhormat Menteri, boleh tanya
sekejap. Yang Berhormat Menteri- terima kasihlah kerana menyambut baik usaha untuk
memungut balik pinjaman PTPK. Akan tetapi saya rasa kita kena selesaikan masalah ini
dengan lebih menyeluruh sebab saya rasa bukan cara pungutan yang menyebabkan
mereka tidak bayar balik. Akan tetapi saya rasa ada masalah seperti ketidakpadanan
daripada skala kemahiran dan permintaan industri yang menyebabkan ada pelajar yang
mereka keluar tidak dapat pekerjaan ataupun dapat pekerjaan yang gajinya kurang
daripada gaji minimum, maka mereka tidak dapat bayar balik. So, saya rasa mungkin kita
boleh mengkaji macam mana hendak menyempurnakan program ini. Thank you.
