86 DR.04.10.2021

wawasan negara. Kita ada Rancangan Malaysia yang mengambil masa lima tahun dan
kita ada perbahasan bajet setahun sekali. Kita mengharapkan pemimpin-pemimpin
negara kita ini mempunyai pandangan yang luas ke hadapan untuk membina negara.

Akan tetapi, apa yang berlaku ketika kita sibuk dengan COVID-19 ini, saya
percaya mereka juga sibuk dengan lompat parti, sibuk takut hilang jawatan menteri dan
GLC, ataupun penasihat bertaraf Menteri gagal melihat masa depan negara. Apabila kita
bertanya kepada pemilik kedai runcit mengapa harga mahal, mereka menjawab bekalan
kurang. Kemudian ditanya kepada pengusaha dan petani di ladang, mereka menjawab
tiada pekerja asing kerana telah balik negeri dan kos mengambil pekerja semakin mahal.

Apakah rancangan jangka panjang Malaysia untuk menyelesaikan isu harga dan
keselamatan makanan ini hanya cantik di atas kertas sahaja? Atau hendak menambah
lagi import makanan dari luar? Tidakkah kita ambil pengajaran ketika wabak melanda
hampir-hampir menjadikan krisis makanan, menjadi sangat serius apabila terlalu berharap
kepada makanan yang diimport.

Walaupun dalam Rancangan Malaysia Ke-12 ini, dikatakan pendidikan sains,
teknologi, kejuruteraan, matematik dan program TVET akan diperkasakan, apakah
perancangan kerajaan untuk menggalakkan generasi muda menceburi bidang pertanian
dan penternakan? Antara kementerian, masihkah tiada keselarasan tentang perkara ini?
RMKe-12 dinyatakan akan menambahbaik kesiapsiagaan dan kawalan sempadan melalui
pembinaan bare base di Bintulu. Akan tetapi, tidak diperincikan sama ada squadron
apakah yang akan beroperasi di sana.

01750

Apakah akan ada penambahan skuadron jet perjuang baharu di Bintulu atau
masih kekal enam skuadron dengan hanya beberapa buah pesawat Hawk di Labuan?
Ruang udara Sabah dan Sarawak yang lebih luas daripada Semenanjung sebenarnya
mudah dibolosi musuh kerana tidak cukup jet pejuang yang mengawalnya.

Tuan Yang di-Pertua, seperti yang dinyatakan dalam Dewan yang mulia ini
minggu lalu, jet pejuang Aermacchi MB-339 yang diperolehi pada 2009 sepatutnya
ditamatkan perkhidmatannya pada 2028. Panjang lagi. Akan tetapi terpaksa dilakukan
penamatannya lebih awal, bukankah ini satu pembaziran wang rakyat? Mendapatkan
teknologi untuk pertahanan udara negara bukan seperti membeli mainan anak di pasar
malam.

Bagaimanakah pula status Markas Wilayah Laut 4 TLDM di Sarawak? Apakah
kapal perang kita seterusnya turut dibekalkan oleh ‘abang besar’. Sebelum PKP 2.0,
pencerobohan kapal-kapal asing ini dilaporkan kepada saya bukan oleh TLDM, atau
APMM tetapi oleh nelayan-nelayan dan pekerja pelantar minyak Malaysia yang sering
melihat kapal-kapal luar memasuki perairan negara. Habis semua sumber laut kita dijarah.
Di darat lain ceritanya. Di laut, ikan-ikan kita pula dicuri sewenang-wenangnya.

Setiap perolehan aset ketenteraan yang mahal perlu bebas ketirisan, rasuah dan
bukannya diserah kepada kroni bulat-bulat. Rakyat memerhati serta menilai dengan apa
yang berlaku. Rasuah, ketirisan berlaku dan berselindung atas rahsia keselamatan
negara. Ini yang telah menyebabkan pertahanan negara kita menjadi bocor disebabkan
oleh kecuaian dalam pengurusan itu.

Apabila COVID-19 melanda, saya hendak mencadangkan Kor Kesihatan Askar
Wataniah ditambah serta diperbesarkan. Sepatutnya lebih ramai orang awam dilibatkan
dan dilatih dengan ilmu kesihatan oleh ATM. Staf-staf hospital swasta boleh
menyumbangkan seorang dua pekerja mereka secara sukarela untuk sama-sama
berkhidmat kepada negara jika wabak kembali mengganas.

Saya mungkin tertinggal, atau tidak nampak tetapi dalam RMKe-12 ini saya tidak
perasaan mengenai Angkatan Pertahanan Awam (APM). Saya hendak mencadangkan
JPA menambah keanggotaan tetap APM, tetap berpencen dan bukannya menambah
sukarelawan sahaja. Semua kerja sepanjang wabak daripada menghantar bakul
makanan, menjaga Pusat Pemberian Vaksin (PPV) sampailah kepada menyemadikan
jenazah dibuat oleh APM yang lengkap dengan personal protective equipment (PPE).
