DR.04.10.2021 11

individu dan sindiket-sindiket yang terlibat dalam loteri awam tanpa lesen dan mendakwa
mereka di bawah undang-undang yang berkaitan.

Selain itu, tindakan yang lebih keras juga akan diambil di bawah peruntukan
undang-undang lain yang berkaitan iaitu Akta Pencegahan Jenayah 1999 (POCA) serta
Akta Pencegahan Pengubahan Wang Haram, Pencegahan Pembiayaan Keganasan dan
Hasil Daripada Aktiviti Haram 2001.

Ketiga, meneruskan pemantauan ke atas premis-premis yang pernah dibuat
serbuan perjudian loteri awam tanpa lesen dan meningkatkan serbuan secara berterusan
melalui Ops Dadu.

Keempat, iaitu bekerjasama dengan lain-lain agensi termasuk pihak berkuasa
tempatan bagi pembatalan lesen perniagaan. Sekiranya premis digunakan bagi tujuan
loteri awam tanpa lesen dalam membuat permohonan kepada syarikat-syarikat utiliti
seperti TNB dan syarikat bekalan air untuk tindakan pemotongan bekalan elektrik dan air
ke atas premis yang sering digunakan bagi sindiket perjudian. Terima kasih Tuan Yang
di-Pertua.

Tuan Cha Kee Chin [Rasah]: Terima kasih Tuan Yang di-Pertua. Terima kasih
kepada Yang Berhormat Timbalan Menteri KDN yang telah menjawab soalan ini. Saya
ada dua soalan, cabang dia ada dua.

Pertama, tadi Yang Berhormat Timbalan Menteri ada mengatakan bahawa ada
pendakwaan dan juga serbuan. Boleh tidak saya mohon Yang Berhormat Timbalan
Menteri memberikan statistik berapa banyak pendakwaan dan juga serbuan yang telah
dijalankan, khasnya sejak PKP pada 18 Mac tahun lepas sehingga yang terkini?

Kedua, disebabkan pelaksanaan PKP dan tidak dibenarkan dibuka yang mana
yang disebutkan oleh Yang Berhormat Timbalan Menteri menyebabkan kutipan lesen,
kutipan hasil, kutipan cukai kerajaan berkurangan. Apakah itu antara sebab kerajaan yang
ada hari ini membenarkan special draw, cabutan khas dikembalikan kepada 22 cabutan
sepanjang tahun?

Oleh sebab zaman Pakatan Harapan dahulu hanyalah lapan, zaman di bawah
PM 6 22, PM 7 bawah PH, lapan, selepas masuk PM 8, dikembalikan kepada 22 sehingga
sekarang. Apa pandangan dan juga pendirian daripada KDN berkenaan dengan perkara
ini? Terima kasih Tuan Yang di-Pertua.

Tuan Jonathan bin Yasin: Terima kasih Yang Berhormat Rasah. Untuk
makluman Yang Berhormat Rasah, sebenarnya daripada 1 Januari 2021 hingga 31 Ogos
2021, serbuan yang telah dilakukan oleh pihak PDRM adalah sebanyak 7,374 serbuan
dan mereka telah membuat tangkapan ke atas 7,765 orang.

Walau bagaimanapun, berkaitan dengan pendakwaan yang telah dilakukan, ia
memerlukan data yang lebih spesifik dan saya akan memberikan jawapan bertulis kepada
Yang Berhormat Rasah.

Soal berkaitan dengan soalan yang kedua, berkaitan dengan kutipan ditambah
pada 22 draw dan sebagainya, saya rasa soalan itu lebih baik ditujukan kepada
Kementerian Kewangan dan bukan kepada pihak KDN.

Puan Rusnah binti Aluai [Tangga Batu]: Tangga Batu.
Tuan Ahmad Fadhli bin Shaari [Pasir Mas]: Pasir Mas.
Tuan Yang di-Pertua: Yang Berhormat Jempol.
Tuan Ahmad Fadhli bin Shaari [Pasir Mas]: Pasir Mas.
Tuan Yang di-Pertua: Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua.
Kebelakangan ini pusat judi boleh diibaratkan sebagai cendawan tumbuh selepas hujan.
Lebih-lebih lagi secara online. Mereka juga semakin berani mempromosi kegiatan-
kegiatan mereka secara terbuka menerusi media sosial melalui pesanan ringkas SMS dan
sebagainya.
