20 DR.04.10.2021

Jadi untuk jawapannya ialah KEMAS sentiasa mengambil berat tentang
kepentingan untuk penyelenggaraan dan juga baik pulih premis di mana terletaknya
bangunan tabika dan juga taska yang dikawal selia Kementerian Pembangunan Luar
Bandar. Untuk makluman Yang Berhormat, tabika yang uzur adalah sebanyak 473 buah
dan di sini ingin saya nyatakan bahawa tabika dan taska KEMAS ada di bawah bangunan
hak milik kementerian. Ada yang disewa dan ada yang terletak di bawah kelolaan majlis
ataupun agensi yang lain.

Kementerian setiap tahun akan menerima peruntukan untuk baik pulih mengikut
keperluan semasa dan setakat ini jumlah yang kita terima lebih kurang, seperti Yang
Berhormat sebut RM9.5 juta untuk baik pulih. Sementara itu, kita juga mendapat
peruntukan, contohnya RP1 tahun 2021, kita mendapat peruntukan RM28.5 juta untuk
membina baharu, menggantikan tabika-tabika yang sudah uzur dan kita berpandangan
bahawa ia ada dua iaitu pertama, maintenance (baik pulih) dan satu lagi membina baharu.
Setakat ini, terima kasih.

Tuan Sivarasa Rasiah [Sungai Buloh]: Terima kasih Tuan Yang di-Pertua dan
terima kasih kepada Yang Berhormat. Saya rasa Yang Berhormat Menteri ada tahu
keadaan yang sedia ada itu iaitu KEMAS menjalankan lebih kurang 10,000 buah premis—
bukan beberapa ratus atau 1,000 atau 2,000 tetapi 10,000 yang memberi pendidikan awal
yang sangat penting kepada lebih kurang 250,000 orang kanak-kanak. Sebab keadaan
bangunan sangat penting dan bagi saya RM8.5 juta atau RM9.5 juta ini memang jauh
kurang sangat untuk memastikan semua bangunan ini adalah di dalam keadaan yang baik
dan uzur itu dibina semula.

Jadi, soalan saya tadi yang belum dijawab lagi ialah saya tanya sama ada
kerajaan bercadang untuk menaikkan jumlah RM9.5 juta ini kepada jumlah yang lebih
munasabah iaitu RM100 juta, itu yang saya tanya. Itu belum dijawab secara terus.

01120

Cadangan saya yang tegas, saya rasa 8.5 ini tidak cukup langsung dan
khususnya di Sabah dan Sarawak, di mana beberapa ribuan premis KEMAS adalah dalam
keadaan yang kurang baik, ada yang sangat uzur juga ada di Semenanjung. Saya terima,
masalah tanah itu ada seperti yang diterangkan oleh Yang Berhormat iaitu ada beberapa
kategori. Akan tetapi isunya ialah kanak-kanak kita mesti belajar dalam bangunan yang
sihat dan bagus.

Jadi, inilah yang saya tanya sekali lagi, adakah rancangan untuk menambah
jumlah itu kepada satu jumlah yang lebih munasabah memandangkan kita ada 10,000
lebih premis untuk maintain, selenggara dan bina semula? Terima kasih.

Dato’ Seri Mahdzir bin Khalid: Terima kasih ke atas Yang Berhormat Sungai
Buloh atas soalan tambahan. Seperti yang saya nyatakan tadi bahawa di tabika dan taska
KEMAS ini ada tiga kategori.

(i) bangunannya sudah sememangnya bangunan baharu;
(ii) bangunannya adalah bangunan yang sederhana: dan
(iii) bangunannya uzur.

Jadi, apabila kita pergi kepada bangunan yang uzur Yang Berhormat Sungai
Buloh, ada lebih kurang 473 yang sememangnya sangat kritikal. Jadi, maksud saya
bangunan-bangunan ini mesti mendapat peruntukan untuk diganti baharu.

Jadi, saya bersetuju dengan Yang Berhormat tentang jumlah peruntukan-
peruntukan yang kita terima ini berdasarkan tahun semasa. Jadi, setakat ini untuk RP2
2022, kita ada memohon kepada kerajaan untuk memberi tambahan kepada KEMAS
membina baharu dan juga membuat baik pulih premis, lebih kurang kita memohon dalam
RP2, dalam lebih kurang RM60.8 juta. Terima kasih.

Tuan Haji Ahmad bin Hassan [Papar]: Papar, Papar minta laluan. Papar.

Tuan Yang di-Pertua: Yang Berhormat Pontian.
