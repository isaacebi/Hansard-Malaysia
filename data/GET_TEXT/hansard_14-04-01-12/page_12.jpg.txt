4 DR.04.10.2021

Tuan Cha Kee Chin [Rasah]: Rasah, kan?
Tuan Yang di-Pertua: Yang Berhormat Ipoh Timur, sila.

Tuan Wong Kah Woh [Ipoh Timur]: Terima kasih. Terima kasih Tuan Yang di-
Pertua. Soalan saya kepada Yang Berhormat Timbalan Menteri, antara sukan yang kita
nampak telah mempunyai satu pencapaian yang tidak begitu memuaskan adalah sukan
terjun, yang sebelum ini kita pernah memenangi pingat perak dan juga pingat gangsa dan
kali ini tidak begitu memuaskan.

Saya hendak tanya kepada Yang Berhormat Timbalan Menteri, apakah
rancangan-rancangan untuk mengembalikan kegemilangan sukan terjun negara kita,
supaya kita tidak lagi bergantung kepada mereka yang veteran dan bagaimana kita boleh
mencungkil bakat-bakat yang baharu dalam sukan ini?

Tuan Yang di-Pertua: Silakan Yang Berhormat Timbalan Menteri.

Dato’ Sri Ti Lian Ker: Tuan Yang di-Pertua, satu jawatankuasa post-mortem
telah pun ditubuhkan dan akan mengadakan mesyuarat untuk menentukan dan
mencadangkan kaedah-kaedah baru dan juga perancangan-perancangan masa akan
datang untuk meningkatkan lagi prestasi atlet-atlet kita. Sama-samalah kita menunggu
kaedah-kaedah yang akan dicadangkan nanti.

Tuan Wong Kah Woh [Ipoh Timur]: Soalan saya spesifik, Yang Berhormat
Timbalan Menteri. Sukan terjun.

Dato’ Sri Ti Lian Ker: Ya.
Tuan Wong Kah Woh [Ipoh Timur]: Boleh tolong jelaskan?

Dato’ Sri Ti Lian Ker: Soalan yang spesifik, tetapi memang jawapan kita secara
umum dan memanglah itu— kita perlulah tunggu keputusan mesyuarat nanti.

Tuan Yang di-Pertua: Terima kasih. Soalan seterusnya.
Tuan Cha Kee Chin [Rasah]: Tuan Yang di-Pertua, minta soalan satu lagi.
Tuan Yang di-Pertua: Maaf.

Tuan Karupaiya a/l Mutusami [Padang Serai]: Soalan nombor tiga, minta
Padang Serai.

2. Datin Paduka Dr. Tan Yee Kew [Wangsa Maju] minta Menteri Perumahan dan
Kerajaan Tempatan menyatakan apakah kerajaan berhasrat untuk membantu golongan
berpendapatan rendah untuk membayar kadar sewa rumah mereka memandangkan
sudah terlalu ramai orang yang tidak mampu membayarnya sejak Perintah Kawalan
Pergerakan (PKP) yang bermula Mac lalu.

Timbalan Menteri Perumahan dan Kerajaan Tempatan [Dato’ Sri Dr. Hj Ismail
bin Abd Muttalib]: Terima kasih Tuan Yang di-Pertua. Assalammualaikum
warahmatullahi wabarakatuh dan salam sejahtera. Terima kasih Tuan Yang di-Pertua,
terima kasih Yang Berhormat Wangsa Maju, Datin Paduka atas keprihatinan mengenai
isu golongan berpendapatan rendah yang menghadapi kesukaran untuk membayar sewa
rumah, terutamanya semasa tempoh Perintah Kawalan Pergerakan (PKP) dan masa
pandemik COVID-19 ini.

Sememangnya KPKT, juga Menteri Kementerian Perumahan dan Kerajaan
Tempatan malah kerajaan sendiri amat mengambil berat tentang perkara ini dan sedang
berusaha untuk mencari langkah yang terbaik dalam menangani isu ini. Tuan Yang di-
Pertua, untuk makluman Ahli Yang Berhormat juga, kementerian telah melaksanakan
program PPR disewa sejak 1982, yang mana kadar sewa yang dikenakan bagi rumah-
rumah PPR yang disewa ini adalah pada kadar minimum sebanyak RM124 sebulan
kepada golongan B40 yang berpendapatan kurang daripada RM3,000 sebulan, yang tidak
mampu untuk memiliki rumah.
