92 DR.04.10.2021

Apakah sasaran kerajaan mengenai ekuiti kaum India dalam RMKe-12? Apakah program-
program yang akan dilaksanakan secara spesifik dalam merealisasikan hasrat ini?

Tuan Yang di-Pertua, untuk memastikan pegangan ekuiti bumiputera tidak
berkurangan, kerajaan bercadang memperkenalkan jaringan keselamatan dengan
mensyaratkan penjualan saham atau firma bumiputera hanya kepada syarikat, konsortium
atau individu bumiputera sahaja. Pada hemat saya, dasar ini akan merugikan kaum
bumiputera. Bukankah pendekatan ini akan mengurangkan nilai ekonomi saham atau
firma bumiputera itu sendiri? Ahli-ahli Yang Berhormat, tepuk dada, tanya selera. Adakah
dasar ini akan benar-benar menguntungkan kaum bumiputera? Jika ya, laksanakanlah
demi memperkukuhkan ekonomi bumiputera tetapi jangan melakukannya semata-mata
kerana idea populis ini akan membawa keuntungan politik kepada pihak-pihak tertentu
tetapi merugikan kaum bumiputera dari sudut ekonomi secara keseluruhannya. Ini adalah
satu perbuatan seolah-olah telunjuk mencucuk mata sendiri.

Tuan Yang di-Pertua, tanggungjawab meningkatkan tahap sosioekonomi kaum
India telah diletakkan di bawah MITRA yang sebelum ini dikenali sebagai SEDIC, kedua-
dua organisasi ini telah gagal untuk memperbaiki kualiti hidup kaum India di negara ini.
Walaupun RM100 juta telah diperuntukkan kepada MITRA untuk membantu
pembangunan sosioekonomi kaum India tetapi usaha ini telah gagal sama sekali.
Kemiskinan daripada kalangan kaum India masih tidak berkurangan malah ekuiti kaum
India pula semakin menurun.

Puan Kasthuriraani a/p Patto [Batu Kawan]: Yang Berhormat Batu Gajah.

Tuan Sivakumar Varatharaju Naidu [Batu Gajah]: MITRA tidak membawa apa-
apa perubahan, tidak ada apa-apa hasil atau kejayaan yang konkrit atau pencapaian yang
boleh dibanggakan oleh MITRA.

Puan Kasthuriraani a/p Patto [Batu Kawan]: Yang Berhormat Batu Gajah,
sedikit mengenai MITRA.

Tuan Sivakumar Varatharaju Naidu [Batu Gajah]: Maaf, maaf. Saya tidak ada
masa. Tidak ada masa, maaf ya.

Puan Kasthuriraani a/p Patto [Batu Kawan]: Sedikit sahaja.

Tuan Sivakumar Varatharaju Naidu [Batu Gajah]: Maaf Yang Berhormat Batu
Kawan, memang saya tak ada masa. Saya ada banyak lagi ini. Maaf, Yang Berhormat
Batu Kawan.

Puan Kasthuriraani a/p Patto [Batu Kawan]: Okey, baik.

Tuan Sivakumar Varatharaju Naidu [Batu Gajah]: Walau bagaimanapun, saya
mengucapkan berbanyak-banyak terima kasih kepada Yang Berhormat Menteri
Perpaduan Negara yang menyalurkan bantuan bakul makanan MITRA kepada
sebahagian besar Ahli-ahli Parlimen untuk membantu keluarga miskin kaum India yang
terkesan akibat pandemik COVID-19.

Seorang Ahli: Tahniah Yang Berhormat Menteri.

Tuan Sivakumar Varatharaju Naidu [Batu Gajah]: Usaha murni yang perlu
dipuji. Tuan Yang di-Pertua, pelaksanaan dasar sedia ada masih menjadi cabaran dalam
memenuhi keperluan dan aspirasi kaum India. Pelbagai pihak mengambil kesempatan
dan mengakibatkan ketidakcekapan penggunaan sumber secara efektif. Berikut adalah
beberapa cadangan untuk memperbaiki pengoperasian MITRA supaya kecekapan dan
keberkesanannya dapat dipertingkatkan lagi.

Saya berpendapat tanggungjawab MITRA perlu disempitkan dengan hanya
memberi fokus kepada isu-isu sosial kaum India. Pertama, penstrukturan dan
penjenamaan harus dilakukan dengan segera. Perlu ada garis panduan yang jelas
mengenai pengoperasian MITRA. Ini adalah penting untuk memastikan kesinambungan
strategi dan bukannya dilakukan secara kaedah ad hoc pada tiap-tiap tahun. Sistem
perancangan pelaksanaan dan kawal selia harus diperbaiki. Sedihnya, sehingga hari ini
