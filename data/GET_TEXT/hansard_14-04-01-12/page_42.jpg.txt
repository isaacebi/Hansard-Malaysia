34 DR.04.10.2021

rancangan, ia pasti sukar untuk dilaksanakan. Terima kasih Tuan Yang di-Pertua atas
ruang yang diberikan.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Semporna. Seterusnya saya menjemput Yang Berhormat Baling, sebelum itu
saya hendak menyebutkan selepas Yang Berhormat Baling, Yang Berhormat Seputeh,
kemudian Yang Berhormat Bintulu, Yang Berhormat Kuala Kedah, Yang Berhormat Julau,
Yang Berhormat Batu Kawan, Yang Berhormat Dungun, Yang Berhormat Lumut
kemudian Yang Berhormat Bagan Datuk.

Sekarang saya menjemput Yang Berhormat Baling, 10 minit.
01210
12.10 tgh.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua. Bismillahi Rahmani Rahim. Assalamualaikum warahmatullahi
wabarakatuh. Terima kasih kerana memberi peluang kepada Baling untuk turut berbahas
dalam Rancangan Malaysia Ke-12 kali ini. Saya mengucapkan setinggi-tinggi tahniah atas
pembentangan Rancangan Malaysia Ke-12 oleh Yang Amat Berhormat Perdana Menteri
dan kerajaan menambah peruntukan pembangunan hampir dua kali ganda bagi
Rancangan Malaysia Ke-12 berbanding dengan RMKe-11 terdahulu.

Hari ini peruntukan pembangunan adalah sebanyak RM400 bilion. Kalau
dibandingkan dahulu, di RMKe-11 adalah sebanyak RM260 bilion. Tambahan RM140
bilion untuk merangsang aktiviti demi rakyat tercinta. Banyak itu, Tuan Yang di-Pertua.
Lebih menggembirakan rakyat, separuh daripada peruntukan ini atau RM200 bilion akan
dibelanjakan untuk enam buah negeri yang paling terkebelakang iaitu Sabah, Sarawak,
Kelantan dan Kedah negeriku, Terengganu dan Perlis.

Perkara ini menunjukkan komitmen kerajaan yang tinggi, mahu merapatkan
jurang ekonomi antara setiap negeri. Peruntukan infrastruktur yang tinggi akan menarik
minat pelabur luar, mewujudkan peluang pekerjaan, pendapatan tinggi dan spillover
economy, dengan izin.

Inilah yang dilakukan oleh Kerajaan Barisan Nasional terdahulu apabila begitu
banyak projek mega, infrastruktur yang telah diluluskan seperti hospital-hospital, pusat-
pusat pengajian, Pan Borneo Highway dan banyak lagi projek yang terhenti dan terencat
setelah bertukarnya Kerajaan Barisan Nasional kepada Pakatan Harapan pada tanggal 9
Mei 2018. Alhamdulillah, syukur ke hadrat Allah SWT, kerajaan hari ini begitu cakna dan
membuka lembaran baru untuk menyambung semula segala projek yang telah
tergendala. Kita doakan agar rakyat akan mendapat pulangan manfaat daripada segala
pembangunan ini. Insya-Allah.

Tuan Yang di-Pertua, Baling mengucapkan ribuan terima kasih sekali lagi kerana
Kedah adalah antara enam buah negeri yang disebut yang akan mendapat peruntukan
infrastruktur sebanyak RM200 bilion dalam Rancangan Malaysia Ke-12. Baling seperti kita
sedia maklum, di antara daerah yang paling memerlukan perhatian di negeri Kedah
daripada segi infrastruktur awam.

Contohnya isu banjir, berlaku setiap tahun dan menyebabkan terencatnya
ekonomi Baling dan terhentinya beberapa minggu. Malah, pernah sampai sehingga
berbulan-bulan untuk memulihkan semula sektor pertanian yang merupakan aktiviti utama
rakyat Baling.

Sebagai contoh, baru-baru ini 28 dan 29 September yang lepas, Baling dilanda
banjir besar sehingga menyebabkan hampir 1,500 keluarga yang terkesan akibat banjir.
Kali ini air naik hampir lapan kaki dan 400 orang penduduk terpaksa dipindahkan ke pusat
pemindahan, sementara serta hampir 100 peratus peralatan rumah tidak dapat
diselamatkan dengan keadaan air yang begitu cepat dan mendadak. Kejadian banjir yang
terlalu kerap ini telah menyusahkan kehidupan seharian hampir 160,000 orang rakyat
penduduk Baling dan menjejaskan potensi pembangunan pertanian dan pelancongan di
Daerah Baling.
