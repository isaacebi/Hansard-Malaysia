DR.04.10.2021 63

Persekutuan perlu menjadi pencetus (catalyst) dengan izin dengan intervensi strategik
yang sangat berfokus.

RMKe-12 ini dilihat meneruskan usaha-usaha untuk membasmi kemiskinan tidak
kira ras ataupun kaum. Bila pendapatan termiskin meningkat, tentunya mereka akan
berbelanja di kedai-kedai dan kedai juga membuat keuntungan. Kita lihat rata-rata yang
miskin ini orang Melayu, orang bumiputera di luar bandar, malah di dalam bandar pun ada.
Maka masalah untuk menangani kemiskinan ini adalah satu masalah nasional dan perlu
ditangani di peringkat nasional. Kita perlu mengelak keadaan di mana kompleks beli-belah
dilanggan hanya oleh satu kaum sahaja.

Ketidaksamarataan melintang atau dengan izin horizontal inequality, inilah yang
disebut oleh seorang profesor daripada Oxford University, Profesor Frances Stewart. la
boleh mencetuskan pergolakan sosial dan politik. Maka saya harap agenda bumiputera
diteruskan bagi kita menjaga kepentingan masyarakat bumiputera tanpa langsung
menjejaskan kepentingan bukan bumiputera.

Pembangunan seimbang (balanced development) dengan pertumbuhan dalam
kesaksamaan untuk menangani ketidaksamarataan. Itulah penyelesaian kepada
ketidaksamarataan melintang tadi. Itulah yang kita perlu tangani sebaik mungkin. Saya
yakin bahawa itu jugalah maksud di sebalik Keluarga Malaysia yang diuar-uarkan oleh
Yang Amat Berhormat Perdana Menteri.

Isu perkauman wujud di desa mungkin kerana jurang perbezaan antara kaum
tetapi apabila mereka ini berpindah ke bandar-bandar dengan pendapatan yang
meningkat, maka isu kaum itu berkurangan dan diganti dengan isu sejagat seperti
kebersihan, keselamatan dan lain-lain lagi. Maka kita semua perlulah berusaha untuk
merapatkan balik jurang perbezaan antara bandar dan desa jika kita mahu minda
perkauman itu akhirnya dikurangkan.

Bayangkan kalau ekonomi Melayu bertumbuh pada kadar dua peratus dan yang
bukan Melayu bertumbuh pada kadar lima peratus dan kita membuat unjuran selama 10
ke 20 tahun, kita boleh bayangkan jurang perbezaan yang semakin melebar. Kita rasa
bahawa ini suatu yang tidak boleh dibiarkan. Ada ungkapan menyatakan bahawa rising
tide lifts all boats iaitu laut pasang mengangkat semua kapal.

Malangnya ada yang naik kapal, ada yang naik sampan, ada yang hanya
menggunakan pelampung, ada yang tidak tahu berenang dan lemas. Maka Kerajaan
Pusat perlulah mempunyai dasar intervensi untuk mempertingkatkan lagi pendapatan,
peluang pekerjaan melalui pendidikan, kita juga memberi keutamaan kepada kekayaan
(wealth) dan caranya ialah melalui pendidikan yang saya katakan tadi, dasar pekerjaan
yang mengutamakan pekerja tempatan khususnya untuk kerja-kerja berkemahiran tinggi,
pendapatan yang sesuai dengan kerja dan juga pemilikan aset tanah yang boleh
dimajukan.

Maka isu-isu seperti tanah rizab Melayu, wakaf dan sebagainya perlu kita beri
perhatian. Kita pastikan jurang bandar dan luar bandar dirapatkan dengan pembangunan
luar bandar dan itulah dasar intervensi yang kita perlukan.

Saya kira bahawa masalah ketidakseimbangan pelbagai aspek yang mewujudkan
jurang antara kaum perlu kita tangani dengan berkesan. Peranan politik sangat penting
untuk menstrukturkan semula masyarakat kita supaya tiada lagi sebab syak wasangka
wujud antara kaum yang menjejaskan keharmonian dalam negara kita ini. Hanya sebuah
kerajaan yang mengutamakan kepentingan maijoriti boleh tangani masalah
ketidaksamarataan ini sambil tidak langsung menolak hak dan kepentingan golongan
minoriti.

Akan tetapi syaratnya ialah pihak itu mesti ikhlas dalam perjuangan, berwawasan,
cekap dan gigih berusaha dan amanah yakni bebas daripada gejala rasuah. Parti Pejuang
Tanah Air bertekad sedia untuk menggalas tanggungjawab tersebut. Sekian, terima kasih.

Tuan Yang di-Pertua: Terima kasih Yang Berhormat Jerlun. Seterusnya Yang
Berhormat Petaling Jaya. Yang Berhormat Petaling Jaya tidak ada? Yang Berhormat
Tanjung Manis. Oh! Yang Berhormat Petaling Jaya, sila.
