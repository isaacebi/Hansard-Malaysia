DR.04.10.2021 29

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bachok. Sekarang saya jemput Yang Berhormat Semporna. Saya beri 15 minit
selaku Ketua Parti. Silakan Yang Berhormat.

11.51 pg.

Datuk Seri Panglima Haji Mohd Shafie bin Haji Apdal [Semporna]: Terima
kasih Tuan Yang di-Pertua. Assalamualaikum warahmatullahi wabarakatuh. Terima kasih
kerana memberi saya peluang dan ruang untuk membahaskan Rancangan Malaysia
Kedua Belas yang telah dibentangkan oleh Yang Amat Berhormat Dato’ Sri Ismail Sabri
bin Yaakob dalam Dewan yang mulia ini.

Ucapan tahniah kepada Yang Amat Berhormat Perdana Menteri dan kepada
semua penjawat awam yang terlibat atas segala kajian, persiapan dan seterusnya
merealisasikan pembentangan Rancangan Malaysia Kedua Belas tersebut.

Saya juga mengalu-alukan perancangan pembangunan negara dalam
Rancangan Malaysia Kedua Belas dengan tema, “Keluarga Malaysia—Makmur, Inklusif,
Mampan’” bagi meningkatkan daya ekonomi Malaysia dalam tempoh lima tahun ini dan
semoga hasrat kita untuk menjadikan Malaysia sebagai sebuah negara maju akan
tercapai.

Tuan Yang di-Pertua, negara kita Malaysia pada pasca penubuhan Persekutuan
Malaysia iaitu dari tahun 1970 sehingga 2000 adalah antara negara Asia yang progresif.
Keluaran dalam negara kasar (KDNk) kita, kadar kemiskinan, kadar pengangguran dan
kadar literasi meningkat dengan sangat baik berbanding dengan tahun-tahun awal
penubuhan negara. Seterusnya pada tahun 90-an, Malaysia diiktiraf sebagai sebuah
negara membangun iaitu dari sebuah negara berorientasikan pertanian bertukar kepada
negara perindustrian, malah pada satu ketika ia pernah dinobatkan sebagai Tiger of Asia.

Jika kita perhatikan 20 tahun kebelakangan iaitu dari Rancangan Malaysia
Kelapan hingga ke Rancangan Malaysia Kesebelas meliputi Rangka Rancangan Jangka
Panjang Ketiga iaitu dari tahun 2000 sehingga 2010 dan Model Baharu Ekonomi 2010-
2020, perbelanjaan kerajaan sepanjang tempoh tersebut adalah bernilai RM860 bilion
dengan nilai purata RM43 bilion setiap tahun.

Rancangan Malaysia Kelapan sebanyak RM170 bilion, Rancangan Malaysia
Kesembilan sebanyak RM200 bilion, Rancangan Malaysia Kesepuluh sebanyak RM230
bilion, Rancangan Malaysia Kesebelas sebanyak RM260 bilion. Jumlahnya RM860 bilion.
Manakala Rancangan Malaysia Kedua Belas ialah sebanyak RM400 bilion, hampir dua
kali ganda.

Walaupun dengan perbelanjaan sebesar itu, ternyata kita masih gagal mencapai
wawasan kita untuk meletakkan negara kita sebagai sebuah negara yang membangun
industri. Ini dapat dilihat menerusi pelbagai indikator iaitu dari tahun 1971 sehingga 2015,
kadar pertumbuhan adalah 6.2 peratus setahun iaitu turun kepada 2.7 peratus setahun
bagi tempoh 2016-2020.

Pada tahun 2020 pula, pendapatan negara kasar Malaysia pula adalah 20 peratus
di bawah tahap negara maju. Ini bukanlah satu perkembangan yang baik dan
memberangsangkan yang boleh kita semua banggakan.

Manakala rancangan pembangunan Malaysia sebelum ini iaitu Rancangan
Malaysia Kesebelas pula menampakkan jauh tersasar daripada rancangan sebenarnya.
Daripada enam pencapaian matlamat yang disasarkan, hanya satu sahaja yang menepati
sasaran. Manakala bagi sasaran ekonomi mikro terpilih, hanya dua daripada lapan
sasaran yang ditepati.

Di samping itu, kadar inflasi yang dinilai melalui kuasa membeli pengguna 10
tahun kebelakangan ini meningkat sebanyak 16.7 peratus. Ekuiti korporat rakyat tempatan
sama ada bukan Bumiputera ataupun Bumiputera pula menurun kepada 3.7 peratus dan
16.2 peratus. Semestinya ini bukanlah satu pencapaian yang boleh kita banggakan.
