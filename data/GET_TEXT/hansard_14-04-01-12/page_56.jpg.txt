48 DR.04.10.2021

Saya ingin merujuk data angka yang dikeluarkan oleh Yang Berhormat Menteri
Pembangunan Usahawan dan Koperasi yang menyebut baru-baru ini, bahawa hampir
37,415 peniaga sudah pun “gulung tikar’. Sudah pasti angka-angka ini adalah satu jumlah
yang membimbangkan kerana industri PKS adalah salah satu nadi dan tulang belakang
yang menjadi penyumbang utama dalam KDNK negara dan peluang-peluang perniagaan
serta pekerjaan banyak diwujudkan dalam industri ini.

Kita harus melatih dan mendidik peniaga-peniaga serta pekerja-pekerja dalam
sektor ini mengadaptasi diri mereka dengan internet of things, dengan izin, transformasi
digital, kKemahiran dan membangun laman web dan aplikasi serta penguasaan meluas
marketing digital, dengan izin, menerusi media sosial yang kini menjadi trend baharu
perniagaan di era moden.

01440

Antara sebab mengapa saya menekankan dengan begitu penting untuk
memanfaatkan kecanggihan teknologi digital dalam perniagaan PKS adalah kerana
perniagaan ini kebiasaannya bersifat tradisional iaitu dengan penggunaan optimum
tenaga kerja manusia yang sedikit dan kebiasaannya berada di luar bandar seperti di
kampung-kampung dan di desa-desa.

Maka saya ingin bertanyakan kepada kedua pihak kementerian yang
bertanggungjawab dalam hal ini iaitu MEDAC dan KKMM, apakah sudah ada kerjasama
rentas kementerian dalam memanfaatkan digitalisasi untuk dibawa ke dalam kehidupan
perniagaan PKS di luar bandar? Apakah program-program serta inisiatif jangka masa
panjang dalam membawa perniagaan PKS ini keluar daripada konsep konvensional?
Adakah kita sudah ada atau sudah bersedia untuk menggubal dasar penggunaan 5G yang
mampan untuk dibangunkan dalam negara kita supaya manfaatnya dapat kita perolehi
bersama. Di bawah agenda RMKe-12 dan WKB2030 ini adalah penting untuk
meningkatkan taraf sosioekonomi hidup rakyat dan persoalannya adalah bilakah kita
hendak mula?

Tuan Yang di-Pertua, pembangunan infrastruktur dan fasiliti internet berasaskan
5G patut dimulakan dari sekarang kerana kita tidak boleh terus terkebelakang daripada
negara-negara jiran di rantau Asia Pasifik. Seperti contoh, di Jepun, Korea, Taiwan, Hong
Kong bahkan jiran terdekat kita seperti Thailand dan Singapura juga sudah masuk ke fasa
pembangunan 5G. Kini, mereka antara kuasa ekonomi terpenting di dunia dalam sektor
perniagaan.

Kenyataan saya ini juga ingin saya kuatkan lagi dengan satu laporan yang
dikeluarkan oleh Malaysian Institute of Economic Research yang menegaskan bahawa
penggunaan dasar 5G yang mampan mampu menyumbang sehingga RM12.7 bilion
kepada KDNK negara. Ini secara tidak langsung dapat memenuhi permintaan yang luas
domestik dalam dan luar negara yang luas sekali gus membuka lagi peluang pekerjaan
yang banyak buat graduan-graduan tempatan agar tidak terjerumus ke lembah
pengangguran. Kesan lain yang turut boleh diperolehi menerusi pengoptimuman teknologi
digital ini adalah anak-anak kita, knususnya di kampung-kampung dan desa-desa.

Tuan Yang di-Pertua, saya juga turut ingin mengutarakan pendapat dalam usaha
kita membendung isu kemiskinan rakyat yang masih membelenggu di negara kita. Saya
berterima kasih kepada pihak kerajaan kerana sering memberi bantuan kepada golongan
B40 kerana mereka adalah golongan yang amat memerlukan. Namun demikian, sistem
pemberian bantuan seperti subsidi dan bantuan kewangan harus kita teliti semula untuk
kita sasarkan kepada target group dengan izin, yang benar-benar memerlukan sahaja
agar tidak berlaku ketirisan dan ketidakcekapan dalam mengurus sumber dana negara.

Sepertimana yang kita ketahui, impak dari COVID-19 ini, golongan M40 adalah
golongan yang paling terkesan sekali. Menurut Jabatan Perangkaan Malaysia, hampir
600,000 golongan M40 tergelincir menjadi kumpulan B40 dan angka-angka ini sudah pasti
membimbangkan kerana ia akan meningkatkan kepada peratusan rakyat pendapatan
rendah ataupun miskin. Apa yang lebih menjadi buruk lagi adalah ramai daripada mereka
yang bankrap, sanggup untuk menggadaikan nyawa mereka untuk membunuh diri kerana
sudah tidak tahan dengan tekanan hidup yang meruncingkan.
