70 DR.04.10.2021

Tuan Yang di-Pertua, antara sektor yang terjejas ialah industri pelancongan. Apa
tidaknya, pada 2019, hasil negara daripada sektor ini adalah RM182.1 bilion beruntung
dan di angka RM52.4 bilion pada 2020. Sedangkan pada 2019, seramai 3.6 juta bekerja
dalam sektor pelancongan, iaitu mewakili 23.6 peratus daripada jumlah guna tenaga
negara.

Dalam Rancangan Malaysia Ke-12, saya mendapati...

Timbalan Yang di-Pertua [Dato' Mohd Rashid Hasnon]: Yang Berhormat,
minta rumuskan, Yang Berhormat ya. Rumuskan, ada satu minit lagi. Baik, teruskan.

Tuan Fong Kui Lun [Bukit Bintang]: Ya, okey. Saya akhirkan. Saya mendapati
kerajaan menyasarkan hasil 2025 daripada sektor pelancongan RM73 bilion, dari
pelancong asing yang tiba seramai 24.3 juta orang dan wang RM100 bilion dari
pelancongan domestik seramai 212 juta pelawat. Anehnya, kerajaan hanya menghulurkan
bantuan RM3,000 kepada agensi untuk memulakan aktiviti.

Apakah yang dapat dilakukan dengan jumlah kes ini? Rata-rata agensi
pelancongan sekarang memerlukan modal penjanaan semula yang munasabah. Kerajaan
hendaklah menambah lagi bilangan gelembung pelancongan selain Langkawi yang boleh
beroperasi dan menarik lebih ramai pelancong domestik sementara menunggu ketibaan
pelancong asing.

Dalam kita menyemak semula dasar pelancongan negara tahun 2020 hingga
tahun 2030 dan kesesuaiannya dengan suasana sekarang, adalah baik jika kerajaan
dapat melancarkan Program Tahun Melawat Malaysia yang baharu, berikutan Tahun
Melawat Malaysia 2020 telah dibatalkan dengan mengambil kira ancaman-ancaman
COVID-19 yang akan datang. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Bukit Bintang. Sekarang saya jemput Yang Berhormat Kinabatangan,
kemudian diikuti oleh Yang Berhormat Batu. Sila Yang Berhormat Kinabatangan.

4.34 ptg.

Dato’ Sri Bung Moktar bin Radin [Kinabatangan]: Terima kasih Tuan Yang di-
Pertua. Ada beberapa perkara Tuan Yang di-Pertua, di mana baru-baru ini Yang Amat
Berhormat Perdana Menteri telah mengumumkan peruntukan RMKe-12 dengan RM400
bilion peruntukan pembangunan lebih kurang.

Dalam konteks Sabah, saya ingin memohon kepada Kerajaan Persekutuan. Kita
kena ubah cara pendekatan kita melaksanakan pembangunan ekonomi mengikut di
negeri-negeri dan wilayah, di mana perumpamaan mengatakan perancangan yang baik
tetapi pelaksanaannya kurang baik, maka akan menjadi perancangan yang totally tidak
baik.

Justeru itu, saya memohon bagi pihak negeri Sabah. Bagi kami, Sabah autonomi
untuk mengurus dana pembangunan dan ekonomi untuk memastikan bahawa Sabah
akan terkeluar daripada garis kemiskinan yang tertinggi di negara ini. Sebab ini penting.
Kita sama-sama kerajaan— kerajaan negeri dan Kerajaan Persekutuan—di antara
sekiranya satu tahun pembangunan RMKe-12 itu Sabah ada RM5 bilion, RM6 bilion, maka
bagi duit itu, kewangan itu ke Kerajaan Negeri Sabah. Biar kami rancang, kami
laksanakan, kami tentukan di mana projek-projek ini sesuai dilaksanakan.

Oleh sebab selama ini, berpuluh-puluh tahun, 58 tahun Sabah masih miskin,
masih miskin, masih miskin. Kenapa? Jawabnya ada, iaitu Kerajaan Persekutuan harus
reda untuk memastikan bahawa wilayah Sabah juga membangun seperti wilayah-wilayah
di Semenanjung. Kerajaan bertukar ganti, tetapi Sabah masih terus mundur, masih terus
miskin. Apa jadi?
