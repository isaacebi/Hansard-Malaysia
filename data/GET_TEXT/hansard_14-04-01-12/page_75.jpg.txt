DR.04.10.2021 67

balai bomba, membaiki sekolah yang daif, dewan atau rumah ibadat yang baharu.
Bayangkanlah bagaimana penerimaan rakyat-rakyat di kawasan apabila mereka juga
dapat merasa nikmat pembangunan dan meningkatkan sosioekonomi walaupun berada
di kampung halaman ataupun rumah panjang masing-masing.

Oleh itu, di dalam Rancangan Malaysia Ke-12 ini atau mungkin boleh disambung
ke dalam Rancangan Malaysia Ke-13 dan Rancangan Malaysia Ke-14 dan seterusnya,
saya cadangkan agar kerajaan memberi lebih perhatian kepada kawasan luar bandar
dengan menyediakan keperluan ataupun infrastruktur yang asas ini dengan membina
lebih banyak jalan-jalan dan jambatan yang menghubungkan kawasan luar bandar
dengan kawasan bandar.

Jalan-jalan tersebut biarpun jalan berbatu ataupun gravel road, dengan izin dan
jambatan sementara ataupun menggunakan feri sahaja mungkin sudah mencukupi untuk
mencapai ketersambungan atau connectivity yang sangat-sangat diperlukan ini. Saya
percaya dengan adanya basic connectivity ini, dengan izin maka kemudahan-kemudahan
lain akan dapat disediakan dengan lebih banyak kemajuan dan pembangunan akan dapat
dilaksanakan di kawasan tersebut.

Dengan pendekatan sebegini, kerajaan akan dapat mencapai matlamat pemacu
perubahan yang ketujuh Rancangan Malaysia Ke-12 iaitu § memperkukuhkan
pembangunan di Sabah, di Sarawak dan negeri-negeri yang kurang membangun.

Tuan Yang di-Pertua, garis pantai negara kita Malaysia adalah sepanjang 4,800
kilometer namun di banyak tempat mengalami masalah hakisan pantai yang serius.
Pantai-pantai ini terdedah kepada tindakan ombak secara langsung ataupun direct wave
action, dengan izin terutama sekali dari Monsun Timur Laut pada setiap tahun.

Pantai-pantai seperti di Barat Laut Sabah, di sepanjang pantai Sarawak, di
sepanjang Pantai Timur negeri-negeri seperti Johor, Pahang, Terengganu dan Kelantan
setiap kali monsun melanda, banyaklah kawasan tanah pantai yang terhakis atau ditelan
laut. Adalah dilaporkan bahawa sebanyak 15 peratus daripada garis pantai di Malaysia
mengalami masalah hakisan pantai.

Saya ingin menyentuh berkenaan dengan masalah hakisan pantai yang melanda
penempatan atau tanaman kebun di negeri Sarawak khususnya di Parlimen Tanjong
Manis. Banyak kawasan atau penempatan yang berhampiran pantai akan terhakis dan
musnah dipukul ombak. Tanah, rumah dan tanaman yang dimakan oleh laut ini akan
hilang selamanya dan adalah agak begitu sukar atau hampir mustahil untuk mendapat
kembali apa yang sudah terhakis oleh laut dan disebabkan kawasan tersebut tidak
mempunyai struktur kawalan hakisan pantai, maka secara logiknya pada musim tengkujuh
yang akan datang sudah pasti lebih besar lagi kawasan yang akan terhakis atau hilang
ditelan laut.

Apa yang akan terjadi adalah kalau ada kampung yang berhampiran maka rumah-
rumah orang kampung akan roboh atau musnah dan mereka terpaksa berpindah ke
tempat lain. Kalau ada kebun atau tanaman, maka ia akan musnah dan rosak kerana air
masin dan orang kampung akan kehilangan punca rezeki dan mata pencarian. Nasib
rakyat kita di kawasan pantai adalah ibarat sudah jatuh ditimpa tangga apabila terkena
musibah seperti hakisan pantai ini.

Ditambah lagi dengan fenomena kenaikan paras air laut disebabkan oleh
pemanasan global dan perubahan iklim, maka semakin cepatlah kadar hakisan yang
terjadi dan lebih luas lagi kawasan yang akan ditenggelami air. Seperti yang kita selalu
ingat, bumi yang kita diami atau duduki ini hanyalah sekadar pinjaman untuk generasi-
generasi yang akan datang. Adalah menjadi tanggungjawab kita untuk menjaga warisan
ini sebaik mungkin.

01620

Oleh yang demikian, saya ingin memohon dalam RMKe-12 ini supaya
Kementerian Air dan Sumber Asli (KASA) dapat membuat perancangan jangka panjang
untuk melindungi pantai-pantai di negeri Sarawak khususnya daripada terus dihakis oleh
