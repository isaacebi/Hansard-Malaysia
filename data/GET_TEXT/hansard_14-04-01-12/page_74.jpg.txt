66 DR.04.10.2021

4.11 ptg.

Tuan Haji Yusuf bin Abd Wahab [Tanjong Manis]: Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih Tuan
Yang di-Pertua kerana memberikan peluang kepada saya untuk terus berbahas di Dewan
yang mulia ini berkenaan Rancangan Malaysia Ke-12 2021 hingga 2025 yang telah
dibentangkan oleh Yang Amat Berhormat Perdana Menteri Malaysia, Dato' Sri Ismail Sabri
bin Yaakob pada 27 September yang lalu.

Saya ucapkan syabas kepada kerajaan kerana telah berjaya menyediakan satu
pelan pembangunan bernama Rancangan Malaysia Ke-12 dengan peruntukan
pembangunan berjumlah RM400 bilion yang dijangka akan memulihkan dan merancakkan
semula pembangunan sosioekonomi Malaysia untuk kemapanan dan kemakmuran
jangka panjang dengan objektif Malaysia makmur, inklusif dan mampan.

Tuan Yang di-Pertua, saya menyambut baik pemakluman pemacu perubahan
tujuh iaitu menggandakan pertumbuhan negeri kurang membangun terutama Sabah dan
Sarawak bagi merapatkan jurang pembangunan di mana sekurang-kurangnya 50 peratus
daripada keseluruhan peruntukan asas akan diagihkan untuk tujuan ini. Kawasan luar
bandar akan terus dibangunkan dan projek-projek infrastruktur akan ditambah baik dan
ketersambungan atau connectivity, dengan izin akan dilaksanakan.

Jalan raya dan jambatan merupakan penghubung penting di antara kawasan luar
bandar dan kawasan bandar. Ketiadaan rangkaian jalan raya di kawasan luar bandar
menyebabkan hasil mahsul rakyat dari luar bandar sukar untuk dipasarkan ke bandar-
bandar. Kekangan pengangkutan untuk memasarkan produk pertanian mereka
meletakkan golongan miskin tegar di kawasan luar bandar sukar untuk keluar dari
kepompong kemiskinan mereka.

Rangkaian jalan dan jambatan sememangnya sudah ada, namun masih banyak
lagi yang diperlukan kerana keperluan kawasan yang luas dan taburan kampung-
kampung dan penempatan lain yang berselerak seperti yang terdapat di negeri Sarawak.

Di kawasan Parlimen Tanjong Manis, tidak semua tempat yang mempunyai
hubungan jalan yang boleh sampai terus ke kampung ataupun rumah panjang kerana di
kawasan ini terlalu banyak sungai-sungai kecil yang memisahkan daratan dan membentuk
pulau-pulau kecil seperti mana kebiasaannya di kawasan delta sungai. Maka kampung
dan rumah panjang akan terpisah oleh sungai-sungai yang kecil mahupun yang besar.

Untuk membina jambatan akan melibatkan satu perbelanjaan yang sangat besar
untuk dilaksanakan dan kerajaan negeri sememangnya tidak berkemampuan untuk
membina semuanya. Kerajaan negeri juga ada menyediakan perkhidmatan feri di
beberapa tempat namun masih tidak mencukupi jumlahnya. Saya percaya jalan raya
termasuklah jambatan adalah kemudahan asas yang paling penting untuk sesebuah
pembangunan.

Apabila sudah ada jalan raya, ia akan dapat menghubungkan kampung atau
rumah panjang dengan kampung lain atau bandar terdekat. Maka sudah semestinya
kegiatan sosioekonomi kawasan tersebut akan menjadi lebih rancak dan penduduk akan
berpeluang untuk memasarkan hasil mahsul mereka di bandar-bandar dan menikmati
segala jenis perkhidmatan yang terdapat di kawasan bandar.

Seperti yang kita sedia maklum, apabila sudah adanya jaringan jalan raya di
kawasan tersebut, maka kemudahan-kemudahan lain akan menjadi lebih mudah untuk
disambungkan. Sebagai contoh, paip air terawat akan dapat dipasang di tepi jalan atau
di tepi jambatan dengan lebih mudah dan lebih murah. Begitu juga dengan
penyambungan bekalan elektrik dari bandar ke kampung ataupun rumah panjang. Tiang-
tiang elektrik akan lebih mudah dan murah untuk didirikan di tepi jalan yang sudah sedia
ada.

Secara ringkasnya, kerajaan akan dapat menjimatkan kos-kos penyediaan
infrastruktur atau kemudahan lainnya dengan begitu ketara. Penjimatan ini dapat
digunakan untuk tujuan lain seperti membina kemudahan-kemudahan Klinik, balai polis,
