DR.04.10.2021 81

Saya ingin mendapatkan maklum balas ataupun penjelasan daripada pihak
kementerian tentang progress pembinaan hospital tersebut setakat ini dan adakah ia
dapat disiapkan seperti mana yang telah dijadualkan oleh pihak kementerian iaitu pada
19 Disember 2021. Kalau kita lihat ada beberapa bulan lagi tetapi saya mengharapkan
supaya pihak kementerian dapat memberi penjelasan, bilakah tarikh sebenarnya dijangka
siap.

Seterusnya, saya juga ingin menyuarakan berhubung dengan memohon sebuah
IPD iaitu Ibu Pejabat Polis Daerah Kemaman yang sebelum ini saya pernah bangkitkan
dalam sidang Dewan yang mulia ini. Sebuah IPD yang baru dapat dilaksanakan dengan
kadar segera memandangkan IPD yang ada sekarang ini tidak dapat memberi keselesaan
kepada perkhidmatan, rakyat dan orang ramai yang berurusan dengan pertambahan
anggota dan juga pertambahan penduduk. Untuk makluman pihak kementerian, tapak
untuk IPD ini telah pun disediakan dan saya yakin ia dapat dilaksanakan dengan
kerjasama kerajaan negeri, insya-Allah.

Timbalan Yang di-Pertua [Dato’ Mohd Rashid Hasnon]: Rumuskan Yang
Berhormat.

Tuan Che Alias bin Hamid [Kemaman]: Seterusnya yang terakhir, saya ingin
menyebutkan bahawa isu— saya ingin menyentuh sedikit berkaitan dengan isu konflik
antara gajah dan manusia. Saya melihat isu ini sering berlaku dalam negara kita yang
melibatkan pencerobohan gajah yang bukan sahaja mengancam nyawa tetapi juga
memusnahkan hasil tanaman penduduk setempat.

Di kawasan saya di Parlimen Kemaman, aduan berkaitan pencerobohan gajah ini
masih lagi berlaku sehingga memberi kegusaran kepada penduduk. Oleh itu, saya
mengharapkan pihak kerajaan dapat mengambil tindakan yang proaktif dan komprehensif
dalam menyelesaikan isu ini untuk jangka masa yang panjang.

Seterusnya, saya ingin bertanya kepada pihak kementerian berhubung dengan
Program Perlindungan dan Rondaan Biodiversiti (BP3) yang melibatkan veteran Angkatan
Tentera Malaysia dan juga Orang Asli sebagai renjer hidupan liar dalam membantu
anggota PERHILITAN. Saya menyambut baik inisiatif program BP3 ini, namun begitu saya
ingin bertanya sejauh manakah keberkesanan program ini yang bukan sahaja
menyelesaikan isu pencerobohan gajah liar tetapi juga melibatkan pemburuan dan juga
pembalakan haram dalam negara ini. Sekian, terima kasih. Saya mohon menyokong.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kemaman. Seterusnya, saya ingin menjemput Yang Berhormat Cheras.

5.26 ptg.

Tuan Tan Kok Wai [Cheras]: Terima kasih Tuan Yang di-Pertua. Saya
memerhatikan RMKe-12 mengambil kira pelbagai masalah dan cabaran ekonomi dan
sosial dan perlu diperbetulkan sekiranya kita mahu Malaysia maju ke hadapan daripada
sebuah negara berpendapatan sederhana ke negara berpendapatan tinggi. Akan tetapi,
pada masa yang sama saya ingin memberikan amaran bahawa semua rancangan dan
cita-cita ini tidak akan berjaya sama sekali tanpa reformasi institusi dan dasar-dasar yang
progresif.

Kita tidak dapat menafikan negara kita sedang berhadapan dengan peningkatan
masalah rasuah, politik wang, kronisme, rasisme, penyalahgunaan kuasa, dan jurang
pendapatan yang semakin meluas dan pelbagai lagi masalah terlalu banyak untuk saya
sebutkan semua di sini. Masalah-masalah yang terjadi seumpama barah dalam
masyarakat kita, menghalang usaha untuk kita membangunkan Malaysia ke arah
kemajuan dan kemakmuran. Perkara ini tidak boleh dibiarkan untuk menjadi lebih buruk.
Jika tidak, RMKe-12 ini hanya akan menjadi satu lagi rancangan lima tahun yang hanya
memberikan kekecewaan dan kegagalan.

Yang Amat Berhormat Perdana Menteri sendiri sepatutnya perlu memimpin dan
menunjukkan contoh teladan yang terbaik, namun pembaziran dana kerajaan seperti yang
ditunjukkan dalam kes pengubahsuaian Seri Perdana yang memakan belanja sebanyak
