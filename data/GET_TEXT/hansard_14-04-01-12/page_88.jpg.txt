80 DR.04.10.2021

5.18 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh. Salam sejahtera. Alhamdulillah dan terima kasih saya ucapkan kepada
Tuan Yang di-Pertua kerana memberikan peluang kepada saya untuk turut serta
mengambil bahagian dalam perbahasan Rancangan Malaysia Ke-12 bagi tempoh 2021
hingga 2025 pada hari ini. Tuan Yang di-Pertua, saya mengucapkan ribuan terima kasih
kepada Perdana Menteri yang telah membentangkan RMKe-12 dengan matlamat
“Keluarga Malaysia-Makmur, Inklusif, Mampan” demi kemakmuran negara. Saya juga
difahamkan peruntukan RMKe-12 ini iaitu RM400 bilion merupakan peruntukan yang
terbesar dalam sejarah Malaysia untuk pembangunan dalam tempoh lima tahun.

Saya menyambut baik usaha kerajaan yang telah memperkenalkan beberapa
pembaharuan dalam RMKe-12 bagi memastikan agenda dan cabaran sesuatu ekonomi,
kesejahteraan keluarga, jurang pembangunan dan tenaga kerja masa hadapan dapat
dipertingkatkan dan bukannya hanya tertumpu kepada kekayaan negara semata-mata.

01720

Perkara ini juga perlu diambil kira memandangkan impak pandemik COVID-19
telah membawa kesan yang begitu besar bukan sahaja kepada ekonomi negara tetapi
juga kelangsungan hidup rakyat yang begitu ramai kehilangan punca pendapatan.

Tuan Yang di-Pertua, merujuk kepada fokus utama RMKe-12 yang terakhir iaitu
meningkatkan kecekapan penyampaian perkhidmatan awam dan memastikan
pelaksanaan dasar yang berkesan. Saya menyambut baik usaha kerajaan yang komited
dalam melaksanakan pembaharuan dengan izin, membuat reform bagi melahirkan
perkhidmatan awam yang cekap, profesional dan akauntabiliti pada masa hadapan.

Perkhidmatan awam merupakan nadi dan jentera pentadbiran dalam
melaksanakan dasar-dasar dan keputusan kerajaan bagi mencapai matlamat negara.
Dalam memperkasakan perkhidmatan awam dengan segmen pembaharuan adalah suatu
yang penting bukan sahaja mendepani cabaran Revolusi Industri 4.0 tetapi juga mencapai
aspirasi Wawasan Kemakmuran Bersama 2030 dan merealisasikan aspirasi Malaysia
untuk menjadikan negara berpendapatan tinggi. Berhubung dengan kecekapan dan
keupayaan perkhidmatan awam yang akan dipertingkatkan lagi, saya melihat ia
merupakan satu keperluan dalam memastikan keberkesanan urus tadbir negara yang
lebih mantap.

Saya beralih kepada pendigitalan perkhidmatan awam _ seiring dengan
transformasi dunia pendigitalan dan norma baharu pasca COVID-19, semua pihak
termasuk perkhidmatan awam perlu menerima keadaan realiti kehidupan sebenar
daripada tradisi kebiasaan ke arah pendigitalan selaras dengan perkembangan teknologi
maklumat yang ada pada masa ini. Saya berpendapat selain dasar dan sasaran yang
jelas diwujudkan dalam pelaksanaan pendigitalan sektor awam, penerimaan daripada
penjawat awam juga perlu terbuka, berintegriti tinggi dalam memperkemaskan diri dengan
mengubah budaya kerjaya ke arah kemahiran digital ini.

Pendigitalan perkhidmatan awam dilihat satu pendekatan yang baik dalam
meningkatkan keberkesanan dan kecekapan penyampaian kepada rakyat. Oleh itu, saya
juga melihat satu cabaran bukan sahaja kepada penjawat awam malah kerajaan juga bagi
memastikan 100 peratus penjawat awam yang celik digital selain 80 peratus perkhidmatan
kerajaan berada dalam talian sepenuhnya. Oleh itu, bagi penjawat awam yang tidak celik
teknologi perlu diberi penekanan dan pendedahan awal melalui aktiviti dan program-
program yang dirangka agar dapat bersaing secara global.

Seterusnya Tuan Yang di-Pertua, saya suka mengambil perhatian berhubung
dengan beberapa isu berhubung dengan isu setempat yang melibatkan Parlimen
Kemaman. Dalam kesempatan ini, saya merakamkan ucapan ribuan terima kasih kepada
Kerajaan Persekutuan yang telah meneruskan projek pembinaan Hospital Kemaman yang
baharu di Bandar Baru Kijal, Kemaman yang bernilai RM420 juta yang kini masih lagi
dalam proses pembinaan.
