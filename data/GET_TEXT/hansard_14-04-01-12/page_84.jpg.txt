76 DR.04.10.2021

dilaksanakan bagi melengkapkan hampir 400,000 sahabat Amanah Ikhtiar Malaysia
dengan ilmu pemasaran serta keusahawanan digital.

Amanah Ikhtiar Malaysia adalah Badan Bukan Kerajaan (NGO) yang sentiasa
mendukung aspirasi kerajaan bagi membantu golongan wanita terutama B40 untuk keluar
daripada kepompong kemiskinan.

Sehubungan dengan itu, Amanah Ikhtiar Malaysia juga amat menghargai
kerjasama di antara MEDAC iaitu Kementerian Pembangunan Usahawan dan Koperasi,
Kementerian Wanita, Keluarga dan Masyarakat, dan juga Menteri Ekonomi serta
Kementerian Kewangan dan semoga kerjasama ini terus diperkasakan.

Sebentar tadi juga Yang Berhormat Bagan Datuk dan Yang Berhormat Jerlun ada
menyentuh tentang peranan yang dimainkan oleh Amanah Ikhtiar Malaysia dan
menyokong supaya peruntukan diberikan dan ditambah untuk tujuan kita mengusahakan
pembangunan kepada usahawan-usahawan wanita ini.

Saya bagi pihak Amanah Ikhtiar Malaysia mengucapkan ribuan terima kasih di
atas sokongan dan saranan tersebut dan insya-Allah kita akan memastikan Amanah
Ikhtiar Malaysia sentiasa berada di atas landasan yang benar dan betul bagi mencapai
hasrat yang telah digariskan oleh kerajaan. Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Ada seminit lebih lagi.

Datuk Haji Shabudin Yahaya [Tasek Gelugor]: Ya, dalam hal ini juga Amanah
Ikhtiar Malaysia juga telah pun menggariskan satu hala tuju iaitu untuk mewujudkan
generasi muda usahawan yang terdiri daripada generasi berumur 20 tahun sehingga 40
tahun untuk kita menggalakkan mereka dengan memberi pinjaman tunjuk ajar, latihan dan
juga kursus-kursus bagi memantapkan mereka menjadi usahawan generasi muda masa
depan yang akan menyumbang kepada KDNK negara.

Tuan Yang di-Pertua, akhir sekali saya ingin menyentuh sedikit tentang hal ehwal
yang berkaitan dengan pertanian. Sukacita kita melihat bahawa dalam Rancangan
Malaysia Ke-12, pertanian juga telah pun diberikan perhatian oleh pihak kerajaan kerana
pertanian adalah perkara asas yang penting bagi pengeluaran makanan dan juga sumber
pendapatan kepada rakyat yang kebanyakan mereka juga adalah merupakan petani.

Akan tetapi, dalam isu ini saya juga ingin menyarankan kepada pihak kerajaan
supaya mewujudkan satu tabung kecemasan khususnya kepada petani-petani yang
bergiat di dalam bidang pertanian pengeluaran sayur-sayuran. Sebenarnya pengeluaran
sayur-sayuran ini begitu fragile dengan izin kerana ia adalah tertakluk kepada faktor
cuaca, musim dan juga apa-apa malapetaka yang berlaku seperti mana berlakunya
pandemik COVID-19 dan sebagainya, di mana petani-petani ini akan terus menerus
menanam sayur-sayuran tetapi mereka berhadapan sama ada sayur-sayuran mereka itu
boleh dipasarkan ataupun tidak dan kebanyakan mereka terpaksa membuang sayur-
sayuran tersebut kerana faktor-faktor kerosakan akibat cuaca, pandemik dan tidak ada
pembeli serta sebagainya.

Dalam hal ini mereka mengalami kerugian yang amat teruk. Untuk memulakan
atau meneruskan lagi usaha mereka dalam pertanian sayuran ini amat memeritkan. Modal
habis, keuntungan tidak dapat, pekerja tidak dapat dibayar gaji dan sebagainya. Kita amat
kesian, sebab itu saya cadangkan supaya pihak kerajaan mewujudkan sebuah tabung
kecemasan bagi petani-petani yang berdaftar ini apabila mereka mengalami keadaan-
keadaan sedemikian mereka ada tempat untuk mendapatkan sedikit pinjaman ataupun
bantuan serta-merta dalam tempoh satu atau dua hari mereka mendapat sedikit modal
untuk mereka teruskan usaha-usaha pertanian mereka.

Kalau mengikut kaedah sekarang memang ada kadangkala gantian kewangan
diberikan tetapi mereka dapat setelah dua bulan, tiga bulan atau empat bulan, memakan
masa kerana proses dan sebagainya. Jadi, saya mengharapkan perkara ini diberi
perhatian oleh pihak kerajaan dalam Rancangan Malaysia Ke-12.
