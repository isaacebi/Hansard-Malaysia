38 DR.04.10.2021

Saya menghargai usaha yang dilakukan oleh kerajaan untuk menjaga hutan kita
tetapi tanah adalah di bawah bidang kuasa kerajaan negeri. Sekiranya kita tidak mendapat
kerjasama daripada kerajaan negeri, kesemua pengumuman dasar ini adalah sia-sia
sahaja. Saya ingin tanya, apakah langkah yang akan dilakukan oleh Kerajaan
Persekutuan untuk mengelakkan hutan simpanan kekal daripada dikeluarkan daripada
pewartaan ataupun digazet.

Kerajaan Pusat mesti menggubal undang-undang atau peraturan yang
mengehendaki pengeluaran pewartaan hutan simpanan haruslah dijalankan melalui
pendengaran terbuka. Di samping itu, kerajaan negeri mestilah diberi tahu tentang
kepentingan hutan sekiranya mereka ingin menggalakkan eksport komoditi di negeri
mereka masing-masing.

Kerajaan Persekutuan haruslah memastikan semua kerajaan negeri komited
untuk melaksanakan inisiatif Central Forest Spine dan projek Heart of Borneo di Sabah
dan Sarawak dan juga berusaha dalam projek pemulihan hutan rimba di negeri mereka
masing-masing.

Tuan Yang di-Pertua, saya ingin tanya, kenapakah Kementerian Perusahaan,
Perladangan dan Komoditi (MPIC) dan Majlis Minyak Sawit Malaysia (MPOC) mengambil
masa yang begitu lama untuk meneruskan projek penanaman satu juta pokok jenis hutan
di Sabah yang mana telah pun dilancarkan pada tahun 2019.

Sebenarnya RM1 ses telah dikutip sejak tahun 2020 dan disalurkan kepada
Malaysian Palm Oil Green Conservation Foundation (MPOGCF) di bawah penyeliaan
MPOC. Jadi, saya menganggar terdapat RM18.5 juta telah dikutip sehingga sekarang.

Saya amat tidak puas hati terhadap jawapan Parlimen yang saya terima
berkenaan isu ini pada 30 September 2021 iaitu MPOC hanya akan teruskan projek ini
sebaik sahaja negara mencapai herd immunity serta kelonggaran untuk menjalankan
projek di lapangan diberikan kelak. Apakah penanaman pokok jenis hutan berkaitan
dengan herd immunity? Saya memang tidak faham.

Pandemik COVID-19 tidak harus dijadikan alasan bagi MPOC dan juga
kementerian untuk melewatkan projek penanaman pokok ini. Selain itu, saya ingin tanya,
apa lagi projek penjagaan haiwan liar yang telah dilakukan oleh MPOC dengan
menggunakan dana MPOGCF? Kesemua projek ini adalah penting bagi kita untuk
menambahbaikkan imej industri minyak sawit Malaysia. Saya berharap Yang Berhormat
Menteri MPIC yang baru ini boleh berusaha bersungguh-sungguh dalam isu ini.

Tuan Yang di-Pertua, Yang Berhormat Menteri Alam Sekitar dan Air telah
mengeluarkan kenyataan pada 27 September 2021 bahawa Malaysia akan menuju ke
arah sasaran net zero emission seawal-awalnya pada tahun 2050. Dalam kenyataannya,
beliau berkata perincian langkah-langkah bagi mencapai sasaran ini akan diumumkan
tertakluk kepada kajian Strategi Jangka Masa Panjang Pembangunan Rendah Karbon
ataupun long-term low emissions development strategies iaitu LT-LEDS yang akan
dimuktamadkan pada akhir tahun 2022.

Kajian ini akan menggariskan strategi dan tindakan bagi mitigasi pelepasan gas
rumah kaca (GHG) bagi sektor-sektor ekonomi utama negara dan ini akan menjadi asas
untuk menentukan hala tuju tahun sasaran net zero negara.

Soalan saya ialah, Kerajaan Malaysia tidak pernah komited terhadap sasaran
karbon neutral pada tahun-tahun yang lepas. Kenapakah kerajaan sekarang
mengumumkan sasaran net zero ini pada waktu di mana kajian Strategi Jangka Masa
Panjang Pembangunan Rendah Karbon tengah dijalankan dan hanya akan
dimuktamadkan pada akhir tahun 2022?

Kenapakah kerajaan tidak mengumumkan sasaran net zero ini selepas kajian ini
iaitu LT-LEDS dimuktamadkan? Ini adalah kerana kajian tersebut akan melibatkan
keupayaan jurang pencapaian ataupun gap dan juga cabaran yang akan dihadapi oleh
negara kita. Kenapakah kita tidak tunggu selepas global stocktake exercise di bawah
UNFCCC yang akan diumumkan pada tahun 2023?
