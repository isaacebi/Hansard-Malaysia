DR.04.10.2021 59

Bukan dengan memberikan peluang pendidikan tinggi (tertiary) tanpa ada penyesuaian
terhadap kerja-kerja yang ada di hadapan mereka.

Oleh yang demikian, saya amat mendukung jika empowerment dengan izin,
kepada TVET dapat diperkukuhkan dan tentunya kita mahu lihat kurikulum kepada TVET,
kurikulum kepada pendidikan di kolej-kolej teknik umpamanya dan politeknik-politeknik
dapat dihalakan ke arah apa yang telah saya sarankan tadi. Oleh itu, kita harus melihat
kesesuaian ini mesti dilakukan sekarang.

Ini kerana, RMKe-12 ini akan tamat pada tahun 2027 dan ketika itu kita akan
melalui satu pilihan raya lagi selepas ini. Kalau kita bernasib baik mungkin akan ada dua
pilihan raya tetapi tidaklah satu penggal pilihan raya yang melahirkan tiga orang Perdana
Menteri. Begitu juga apa yang sedang kita perhatikan di negeri Melaka sekarang ini. Saya
harap perkara itu tidak akan menular untuk Ahli-ahli Dewan Rakyat.

Dato’ Mahfuz bin Haji Omar [Pokok Sena]: Dah tular pun sebelum ini. [Ketawa]

Dato’ Seri Dr. Ahmad Zahid bin Hamidi [Bagan Datuk]: Tuan Yang di-Pertua,
saya tidak mengapa kehilangan kerajaan negeri yang dikuasai oleh parti saya tetapi
tunggulah. Saya fikir elok adakan pilihan raya negeri yang baharu supaya Dewan
Undangan Negeri Melaka dibubarkan dan kita beri mandat semula kepada rakyat untuk
rakyat memilih manakah kerajaan yang terbaik untuk mentadbir negeri itu dan juga negara
kita insya-Allah.

Tuan Sanisvara Nethaji Rayer a/l Rajaji [Jelutong]: Yang Berhormat.

Dato’ Seri Dr. Ahmad Zahid bin Hamidi [Bagan Datuk]: Tuan Yang di-Pertua.
Saya...

Tuan Sanisvara Nethaji Rayer a/l Rajaji [Jelutong]: Yang Berhormat Bagan
Datuk.

Dato’ Seri Dr. Ahmad Zahid bin Hamidi [Bagan Datuk]: ...Ingin menyentuh...

Tuan Sanisvara Nethaji Rayer a/l Rajaji [Jelutong]: Tentang pemulihan
ekonomi. Terima kasih Yang Berhormat. Saya ingin tanya Yang Berhormat
memandangkan saya memang tertarik dengan perbahasan Yang Berhormat yang
memberi macam-macam cadangan berkenaan dengan pemulihan ekonomi.

Adakah Yang Berhormat ingin komen tentang satu berita yang telah tular dalam
laman sosial mengenai Pandora Papers leak. la menyatakan bahawa Yang Berhormat
sendiri mempunyai akaun simpanan di British Virgin Islands. Adakah Yang Berhormat
bercadang untuk kita membawa balik wang itu untuk turut membantu memulihkan
ekonomi.

Dato’ Seri Dr. Ahmad Zahid bin Hamidi [Bagan Datuk]: Itulah, saya telah
menjangkakan Yang Berhormat Jelutong akan melakukan diversion kerana itu memang
arahan yang telah diberikan oleh partinya, mungkin. Mungkin dan itu mungkin bidang
beliau sebagai seorang peguam yang cukup licik di dalam menjaga perkara ini. Saya tidak
mahu mengambil kesempatan di Dewan yang mulia ini Tuan Yang di-Pertua tetapi sila
siasat bahawa apa yang dikatakan oleh Yang Berhormat Jelutong itu adalah ketika saya
berada di dalam sektor korporat.

Apabila saya menjadi CEO kepada sebuah syarikat yang tersenarai dan ketika itu
syarikat yang saya ketuai mempunyai pelaburan di sebuah negara besar dan mempunyai
konsesi daripada negara itu untuk melaksanakan IPP ketika itu. Keuntungannya tidak
dapat dibawa keluar sebaliknya diminta untuk dilaburkan semula di negara berkenaan.

Tentunya sebagai syarikat yang tersenarai mahu supaya dividen dapat diberikan
kepada pemegang saham dan kini syarikat yang telah didaftarkan atas nama syarikat
yang tersenarai itu pun telah tidak ada lagi. Jadi, jangan sangka bahawa saya jenis macam
Yang Berhormat Jelutong yang mahu melarikan diri daripada cukai. Terima kasih.

Tuan Sanisvara Nethaji Rayer a/l Rajaji [Jelutong]: Saya tidak lari Yang
Berhormat. Saya cuma tanya kalau...
