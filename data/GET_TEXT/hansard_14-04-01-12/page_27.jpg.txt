DR.04.10.2021 19

Menjalinkan kerjasama dengan kementerian dan agensi Suruhanjaya Komunikasi
dan Multimedia Malaysia (SKMM) bagi menghalang akses laman web atau site blocking
atau penurunan kandungan (content removal) menggunakan peruntukan seksyen 263(2)
Akta Komunikasi Multimedia 1998 bagi mana-mana sesawang perniagaan yang tidak
beretika. Kerjasama juga diadakan bersama agensi-agensi penguat kuasa lain seperti
PDRM, KKM, BNM dan lain-lain.

Tuan Yang di-Pertua, bekerjasama dengan pembekal internet (ISP) dalam
syarikat telekomunikasi, telcos bagi mendapatkan maklumat pemilik laman sesawang
atau pemilik talian komunikasi yang terlibat dalam penipuan online marketplace. Terakhir,
bekerjasama dengan pengendalian online marketplace untuk memberikan pemakluman
atau notis amaran kepada pengguna yang menggunakan online marketplace mereka
sebagai peringatan supaya sentiasa berhati-hati semasa menjalankan pembelian online
di marketplace. Sekian, terima kasih.

Tuan Yang di-Pertua: Terima kasih, Yang Berhormat Rasah sudah bangun lama
sudah.

Tuan Cha Kee Chin [Rasah]: Terima kasih Tuan Yang di-Pertua atas peluang
yang diberikan. Saya meneliti jawapan daripada Yang Berhormat Menteri, memang saya
nampak komitmen dan kesungguhan daripada kementerian dan agensi-agensi di
bawahnya dalam menguruskan ataupun memastikan perniagaan online yang semakin
lama semakin penting selepas pandemik.

Cuma soalan saya singkat sahaja Yang Berhormat Menteri. Daripada semua
usaha dan kita tahu kita kena jaga kepentingan pengguna dan juga kita tidak
memangsakan peniaga-peniaga yang ramai daripada mereka peniaga baharu yang belum
lagi kaya raya.

Jadi, apakah kementerian bercadang untuk menggubal rang undang-undang
baharu, akta baharu ataupun dengan akta yang sedia ada dibuat pindaan pada kali ini
atau akan datang supaya keseluruhan perniagaan online ini dapat kita regulasikan dengan
lebih menyeluruh dan tersusun? Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Menteri.

Dato Sri Alexander Nanta Linggi: Terima kasih Tuan Yang di-Pertua, terima
kasih Yang Berhormat Rasah yang selalu memberi cadangan yang amat konstruktif
kepada kami di kementerian.

Ya, kita di kementerian dan juga SSM, agensi yang berkaitan sentiasa melihat
kepada apa jua ruang dan peluang untuk kita membuat penambahbaikan. Sekarang
sekadar kita ada, adalah akta-akta yang sudah ada yang mungkin belum mencukupi untuk
kita membangunkan industri ataupun sektor transaksi online ini.

Walaupun demikian, kita banyak insentif yang telah kita umumkan semasa
pandemik ini untuk kita membantu mereka yang berurus niaga secara online. Jadi atas
cadangan Yang Berhormat tadi memang kami akan melihat kepada bagaimana kita
hendak membuat pindaan atau menggubal akta baharu untuk kita membantu dalam
membangunkan industri ataupun sektor peruncitan secara transaksi online ini. Sekian,
terima kasih.

8. Tuan Sivarasa Rasiah [Sungai Buloh] minta Menteri Pembangunan Luar
Bandar menyatakan sama ada kementerian bercadang menaikkan peruntukan mengurus
untuk baik pulih tadika dan taska KEMAS daripada RM9.5 juta kepada RM100 juta untuk
2022 (berkongsi dengan bajet pembangunan) supaya ribuan premis KEMAS yang berada
dalam keadaan tidak memuaskan dan uzur boleh dibaik pulih dan/atau dibina semula.

Menteri Pembangunan Luar Bandar [Dato’ Seri Mahdzir bin Khalid]: Terima
kasih kepada Tuan Yang di-Pertua dan terima kasih kepada Yang Berhormat Sungai
Buloh yang bertanya dengan KEMAS di bawah Kementerian Pembangunan Luar Bandar.
