DR.04.10.2021 53

bermaksud, “Tidakkah Kami yakni Allah menjadikan bumi tempat berkongsi, di antara
orang-orang yang hidup dan orang-orang yang mati’ Al-Mursalat ayat 25 dan ayat 26.

Orang-orang yang hidup menghidupkan pembangunan dan memakmurkan bumi.
Akan tetapi di ketika mana mereka telah mati dan meninggalkan dunia ini, mereka akan
dimasukkan ke dalam bumi. Betapa benarnya firman Allah SWT ini, maka pada hari ini
dalam ruang waktu yang ada ini saya ucapkan terima kasih kepada Tuan Yang di-Pertua,
memberi keizinan dan peluang kepada saya untuk berbahas berkenaan dengan
Rancangan Malaysia Ke-12. Tuan Yang di-Pertua, Rancangan Malaysia Ke-12 dengan
matlamat, “Keluarga Malaysia—Makmur, Inklusif, dan Mampan” membolehkan semua
rakyat menikmati taraf hidup lebih baik dengan sasaran menjadi negara berpendapatan
tinggi pada tahun 2025.

Tuan Yang di-Pertua, saya ingin untuk merakamkan ucapan takziah kepada
keluarga Allahyarham Datuk Seri Zolkples Embong, mantan Ketua Pengarah Majlis Sukan
Negara. Beliau adalah anak Dungun, pernah menjawat jawatan dari tahun 2007 hingga
tahun 2014 sebagai Ketua Pengarah Majlis Sukan Negara dan pernah beberapa kali
terlibat dengan temasya-temasya sukan bertaraf antarabangsa sebagai pegawai tertinggi
pengurusan kontinjen negara ke Sukan SEA, Sukan Komanwel dan Sukan Olimpik.

Beliau tanpa penat lelah telah menabur bakti kepada pembangunan sukan
negara, negeri Terengganu dan juga kepada daerah Dungun. Telah ramai lahir tokoh-
tokoh sukan dari Daerah Dungun. Di antaranya adalah Dato’ Mohd Azizulhasni Awang
dan ramai lagi yang lain. Mudah-mudahan Allahyarham ditempatkan di kalangan orang-
orang yang soleh.

Tuan Yang di-Pertua, Dungun merupakan satu daerah sama seperti daerah yang
lain yang memerlukan perhatian sewajarnya dari Kerajaan Persekutuan. Saya ingin
menyuarakan beberapa isu mendesak yang perlu disebut di sini supaya kementerian dan
agensi yang berkaitan memberikan perhatian.

Saya mengucapkan ribuan terima kasih kepada Yang Berhormat Menteri
Pendidikan yang sudi turun melihat suasana hari pertama persekolahan secara fizikal
pada 3 Oktober 2021 iaitu semalam di beberapa sekolah di Parlimen Dungun. Antara
sekolah yang dilawati oleh Yang Berhormat Menteri Pendidikan adalah Sekolah
Kebangsaan Sura.

Untuk makluman, sekolah ini masih lagi mengamalkan sesi persekolahan pagi
dan petang. Isu penggiliran ini bukanlah kerana SOP COVID-19 tetapi kerana kepadatan
pelajar-pelajar di sekolah ini. Oleh itu, bagi mengurangkan kesesakan bilangan pelajar,
saya ingin mencadangkan kepada Kementerian Pendidikan untuk membina sekolah
kebangsaan yang baru berdekatan dengan Sekolah Kebangsaan Sura ini bagi mengatasi
masalah kepadatan pelajar dan juga sistem penggiliran persekolahan bagi sekolah ini.

Tuan Yang di-Pertua, isu perkembangan pembinaan hospital baharu di Dungun.
Hospital ini telah dibina sejak tahun 2016 yang pada tarikh asal siapnya ialah 22 Februari
2019. Akan tetapi hospital ini mengalami kelewatan dan ia menyulitkan warga Dungun
untuk mendapatkan rawatan terutamanya pada waktu-waktu kesesakan dan juga
melibatkan waktu menunggu yang sangat lama bagi pesakit-pesakit untuk mendapatkan
rawatan.

Memandangkan hospital ini masih belum siap dibina, pesakit yang ingin
mendapatkan rawatan susulan atau pembedahan perlu ke Hospital Sultanah Nur Zahirah
di Kuala Terengganu ataupun Hospital Kemaman. Situasi ini sangat menyulitkan kerana
rakyat Dungun memerlukan pemerhatian segera dan dalam keadaan bukan sahaja
penyakit-penyakit kritikal yang mesti dirawat tetapi juga melibatkan dalam suasana
COVID-19. Oleh itu saya berharap pembinaan hospital ini yang telah banyak kali
ditangguhkan oleh pihak kontraktor diberikan perhatian sewajarnya.

Seterusnya saya ingin juga untuk membangkitkan projek pembinaan benteng
pemecah ombak di muara Sungai Dungun di mana pembinaan benteng ini sangat penting
bagi memperlahankan kelajuan ombak, mengurangkan hakisan dan menangani
pencemaran. Sekali gus meminimumkan kemusnahan berterusan pada sungai-sungai.
