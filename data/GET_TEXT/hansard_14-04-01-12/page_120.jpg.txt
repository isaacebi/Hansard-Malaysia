112 DR.04.10.2021

mana kami menegaskan bahawa penjanaan ini seharusnya bersifat suntikan secara
langsung yang boleh membantu rakyat.

01940

Timbalan Yang di-Pertua [Dato’ Mohd Rashid Hasnon]: Yang Berhormat Ipoh
Timur, minta rumuskan.

Tuan Wong Kah Woh [Ipoh Timur]: Isu yang terakhir Tuan Yang di-Pertua, saya
ingin memohon supaya projek-projek yang sebelum ini telah pun diluluskan dapat
dilaksanakan. Nombor satu adalah projek pemindahan Klinik Kesihatan Station 18 dan
Klinik Ibu dan Anak Pengkalan Pegoh di Ipoh. Isu ini saya telah bangkitkan dalam Kamar
Khas dan diberitahu dalam proses kelulusan. Tapak pun sudah ada di tapak Pengkalan
Utama dan projek ini adalah perlu kerana KKIA telah dibina pada 1963 atas tapak
keluasan 1,000 kaki persegi. Jumlah populasi di kawasan adalah melebihi 110,000 orang
dan kehadiran pesakit di klinik kesihatan adalah melebihi 150 hingga 200 orang sehari.

Akhirnya, projek penaiktarafan Lapangan Terbang Sultan Azlan Shah Ipoh yang
diumumkan oleh Kerajaan Persekutuan pada tahun 2019 melalui Bajet 2020 sejumlah
RM150 juta. Ini adalah penting apabila border dibuka nanti. Ini adalah penting untuk
perkembangan kemajuan ekonomi negeri Perak.

Saya berharap bahawa cadangan-cadangan yang saya kemukakan ini dapat
diterima oleh pihak kerajaan dan dengan ini saya mengucapkan terima kasih kepada pihak
Tuan Yang di-Pertua. Sekian daripada saya.

Timbalan Yang di-Pertua [Dato’ Mohd Rashid Hasnon]: Terima kasih kepada
Yang Berhormat Ipoh Timur.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, seramai 106 orang Ahli-ahli Yang Berhormat yang telah berbahas. Saya nak
memaklumkan esok adalah permulaan Yang Berhormat Menteri-menteri akan menjawab
selama tiga hari.

Yang Berhormat Jelutong, saya telah menerima surat. Saya dimaklumkan ada
perkara yang Yang Berhormat Jelutong tidak puas hati dengan jawapan bertulis itu. Saya
minta Yang Berhormat Jelutong untuk mengemukakan surat kepada Yang di-Pertua
berkenaan perkara-perkara tersebut. Terima kasih Ahli-ahli Yang Berhormat.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, saya
telah tunggu sehingga sekarang untuk tanyakan satu soalan sahaja. Ini adalah jawapan
daripada Menteri Pendidikan. Soalan saya mudah. Berapakah pelajar-pelajar di Pulau
Pinang telah mendapat peranti?

Kita lihat kepada jawapan dua muka surat tetapi bukankah saya sendiri yang keliru
atau Tuan Yang di-Pertua juga keliru? Tidak ada sebarang jawapan. Sebab saya berikan
salinan kepada Tuan Yang di-Pertua, Tuan Yang di-Pertua telah baca dan memang tidak
ada jawapan langsung.

Timbalan Yang di-Pertua [Dato’ Mohd Rashid Hasnon]: Ya, faham.

Tuan Sanisvara Nethaji Rayer a/l Rajaji [Jelutong]: Inilah /eve/ Menteri
Pendidikan memberi jawapan. Saya minta jasa baik Tuan Yang di-Pertua supaya
nasihatkan, memberikan penjelasan yang jelas. Terima kasih.

Timbalan Yang di-Pertua [Dato’ Mohd Rashid Hasnon]: Baik. Terima kasih.
Saya faham. Jadi, saya sebut tadi, kalau boleh tulis apa yang you cakap dan they will
respond accordingly. Terima kasih.

Ahli Yang Berhormat, mesyuarat Dewan hari ini ditangguhkan sehingga jam 10.00
pagi esok, Selasa, 5 Oktober 2021. Terima kasih Yang Berhormat.

[Dewan ditangguhkan pada pukul 7.43 malam]
