DR.04.10.2021 37

Datuk Seri Panglima Abdul Azeez bin Abdul Rahim [Baling]: Akhir, akhir
sekali. Saya nak mengesyorkan bahawa saya berharap untuk merungkai semua masalah
yang dibawa khususnya berkaitan dengan integriti yang melaungkan kami ini pencuri,
maaflah. UMNO lah pencuri, UMNO lah kluster mahkamah, UMNO lah segala-gala.
UMNO lah punca Barisan Nasional jahanam. Tak apa. Saya mengusulkan kepada
kerajaan di bawah Yang Amat Berhormat Bera yang begitu prihatin dan cakna, /et us be
gentlemen.

Kita wujudkan RCI Tommy Thomas di atas buku, di atas pendakwaan yang
dilakukan serta buku beliau sendiri yang telah dikeluarkan. Kita wujudkan satu RCI dengan
segera untuk merungkai, biar rakyat tahu pendakwaan-pendakwaan tersebut siapakah
dalangnya ataupun adakah tangan-tangan ghaib yang telah memberi arahan-arahan
tertentu untuk tangkap dan tuduh mereka, khususnya di kalangan kami dahulu. Biar rakyat
tahu.

Timbalan Yang di-Pertua [Dato’ Mohd Rashid Hasnon]: Yang Berhormat
Baling.

Datuk Seri Panglima Abdul Azeez bin Abdul Rahim [Baling]: Sama macam
RCI Tabung Haji.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Baling.

Datuk Seri Panglima Abdul Azeez bin Abdul Rahim [Baling]: Kita mesti berani
kerana kita benar. Kita dah setuju dengan RCI Tabung Haji dan kita harap kerajaan akan
dapat melaksanakan RCI Tommy Thomas dalam masa terdekat ini untuk merungkai
segala kemelut di antara kedua-dua pihak. Dengan itu, sekali lagi Baling menyatakan
berani kerana benar. RCI Tabung Haji diteruskan, RCI] Tommy Thomas diteruskan.
Wabillahi taufik wal hidayah, Baling mohon menyokong. Terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Baling. Sekarang saya jemput Yang Berhormat Seputeh.

12.23 tgh.

Puan Teresa Kok [Seputeh]: Terima kasih Tuan Yang di-Pertua. Sekiranya kita
ingin menjayakan RMKe-12, kita mesti mencari jalan untuk mengurangkan import dan
menggalakkan eksport serta menarik kemasukan pelabur asing ke Malaysia. Daripada
segi nilai eksport yang tertinggi di Malaysia, minyak sawit dan produk sawit berada dalam
tangga keempat dan getah serta produk getah di tangga kelima. Ini menunjukkan
kepentingan kedua-dua jenis komoditi kepada negara kita. Cabaran yang dihadapi oleh
pengeksportan sawit dan getah ke pasaran antarabangsa khususnya pasaran Barat
adalah dakwaan penyahhutanan ataupun deforestation di negara kita dan juga tuduhan
wujudnya pekerja paksaan, forced labour di Malaysia.

Kempen anti-sawit di negara-negara Barat yang memainkan isu penyahhutanan
dan pembunuhan orang utan dan gajah pygmy dan juga NGO negara Barat yang
menyerang Malaysia mendiskriminasi pekerja asing telah menyebabkan sekatan terhadap
produk sarung tangan daripada Top Glove, produk minyak sawit keluaran Sime Darby dan
FGV ke pasaran Amerika Syarikat oleh US Customs and Border Protection pada tahun
lepas dan tahun ini.

Jadi, kita mesti menunjukkan usaha pemulihan hutan kita dan juga sistem
penjagaan pekerja asing kita yang baik demi menembusi pasaran negara Barat dan
antarabangsa.

Tuan Yang di-Pertua, kerajaan telah menetapkan matlamat 50 peratus jumlah
keluasan Malaysia di bawah liputan hutan di bawah RMKe-12 dan juga usaha Central
Forest Spine dan Heart of Borneo yang telah diwartakan sebagai kawasan perlindungan
hutan. RMKe-12 juga mencatatkan sejumlah 28.5 juta pokok telah ditanam oleh agensi
kerajaan dan pelbagai pihak berkepentingan dalam RMKe-11.
