36 DR.04.10.2021

Tuan Yang di-Pertua, kasihanilah kami di Baling, sampai sesetengah rakyat di
Baling terpaksa keluar rumah panjat pokok, pasang booster di atas kandang kambing dan
lembu semata-mata untuk anak-anak mereka belajar online disebabkan kelemahan
liputan internet di kawasan kampung ini. Berpuluh kali saya dah uar-uarkan dalam Dewan
yang mulia ini. Saya pohon kepada Yang Berhormat Menteri yang baharu, yang begitu
cakna dan prihatin, dengarlah rintihan rakyat Baling, bantulah kami.

Tuan Yang di-Pertua, saya ingin menyentuh sedikit berkaitan dengan integriti
yang disebut dalam Buku Rancangan Malaysia Ke-12 berkenaan pendakwaan-
pendakwaan SPRM yang telah dibahaskan oleh ramai kawan di sebelah sana dalam
masa baru-baru ini. Pada 30 September juga, kawan saya Yang Berhormat Sepang
bertanyakan soalan kepada Dewan, sama ada SPRM benar-benar bebas dan berintegriti
kerana kononnya banyak kes yang dibawa ke pendakwaan telah pun dilepaskan oleh
mahkamah.

Kes yang disebut di antaranya kes Tan Sri Musa Aman dan sahabat saya, Yang
Berhormat Pontian yang terbaharu. Malahan, Yang Berhormat Sepang dengan jelas telah
meminta supaya Peguam Negara meletakkan jawatan atas alasan terlalu banyak kes
yang digugurkan.

Saya amat tertarik dengan isu ini dan memohon supaya Yang Berhormat Menteri
Undang-undang menjawab berkaitan dengan 15 kes yang telah digugurkan oleh iaitu Tan
Sri Tommy Thomas, Peguam Negara masa Perikatan, Pakatan Nasional, PH memerintah.
Saya hendak sebut pun tak reti dah.

PH memerintah setelah mengambil alih tampuk kepimpinan, 15 orang telah
digugurkan. Waktu itu Yang Berhormat Sepang ialah Timbalan Menteri Undang-undang.
Mengapa ianya berlaku? Kenapa ianya double standard pada hari ini bila bertanyakan
berkaitan dengan apa yang dilakukan?

01220

Kes-kes rasuah. Kita tahu melibatkan Yang Berhormat Bagan, ramailah. Yang
Berhormat Pandan masa itu Rafizi dan banyak lagilah yang telah dilepaskan. Akan tetapi
kes hasutan.

Timbalan Yang di-Pertua [Dato’ Mohd Rashid Hasnon]: Yang Berhormat,
minta rumuskan Yang Berhormat.

Datuk Seri Panglima Abdul Azeez bin Abdul Rahim [Baling]: Walau
bagaimanapun, kami waktu itu jadi pembangkang, mereka kerajaan. Kami menghormati
segala keputusan yang dibuat oleh Peguam Negara dan mahkamah sebab kita ada
undang-undang. Kita mesti patuh kepada undang-undang.

Jadi, kenapa hari ini pihak pembangkang datang pula sekarang ini nak manipulasi
atas segala keputusan yang dibuat, malah suruh Peguam Negara dan ramai lagi suruh
diletakkan jawatan. Zaman mereka, mereka menggunakan perkara yang sama dan bila
ditarik, kami tak ada pula suruh mereka letak jawatan dan kami tidak buat apa-apa sebab
kami menghormati keputusan mahkamah.

Jadi saya harap Tuan Yang di-Pertua, mahkamah mana-mana ahli-ahli UMNO
yang telah dibuat character assassination, dengan izin dan mereka telah mengendokrin
rakyat bahawa ada kalangan kami ini kluster mahkamah, kluster mahkamah. Padahal 15
kes masa Pakatan Harapan, mereka telah gugurkan. Tak adapun kami kata kluster
mahkamah tetapi kami dituduh sampai endokrin kepada rakyat supaya kamilah kluster
mahkamah. Jadi saya harap, berintegriti ini harus dimuliakan.

Timbalan Yang di-Pertua [Dato’ Mohd Rashid Hasnon]: Yang Berhormat.

Datuk Seri Panglima Abdul Azeez bin Abdul Rahim [Baling]: Untuk kita
memuliakan, saya dengan ini mengesyorkan...

Timbalan Yang di-Pertua [Dato’ Mohd Rashid Hasnon]: Yang Berhormat,
masa dah tamat.
