DR.04.10.2021 87

Akan tetapi, risiko bagi yang melakukan semua ini hanyalah sukarelawan yang dibayar
RM8 sejam. Saya tidak nafikan kehadiran teman-teman PTD dalam jabatan ini penting
tetapi janganiah sampai menutup pintu untuk kita mengurus ahli-ahli APM yang bekerja
keras di bawah sana.

Sedikit mengenai kesihatan. Memandangkan pandemik COVID-19 akan menjadi
endemik serta pembukaan sektor ekonomi dan sekolah, kit ujian kendiri akan menjadi
keperluan penting dalam kehidupan kita. Kita diberi tahu kerajaan sedang mengkaji sama
ada harga kit ujian kendiri boleh dijual pada harga mampu milik pada masa hadapan. Pada
masa ini, terdapat 18 syarikat yang disenaraikan oleh Kementerian Kesihatan Malaysia.
Apakah jumlah syarikat ini akan ditambah dan harga dapat terus dikurangkan?

Jentera penerangan kerajaan harus memainkan peranan yang lebih agar mereka
yang belum divaksinkan, merasa yakin sebab kita berkempen untuk memastikan
seberapa ramai rakyat Malaysia dan penduduk di negara ini dilakukan proses vaksinasi.
Akan tetapi, ada yang mengecualikan diri. Apakah peranan kerajaan untuk meneruskan,
memberikan penerangan kepada mereka, penjelasan kepada mereka, meyakinkan
kepada mereka dan memastikan mereka tidak rasa mereka didiskriminasikan?
Kemarahan mereka, kerajaan perlu bertanggungjawab. Janganlah peruntukan dibayar
untuk cybertrooper untuk tujuan politik 24 jam dan gagal memberi penerangan kepada
mereka yang perlukan penerangan di luar sana.

Saya mengharapkan Rancangan Malaysia Ke-12 yang kelihatan cantik dan
menarik ini kami menyokongnya. Akan tetapi, kebimbangan saya apakah
pelaksanaannya. Apakah kita akan membiarkan lanun-lanun dan perompak-perompak
melihat peluang-peluang untuk merompak dalam Rancangan Malaysia Ke-12. Sekian,
terima kasih.

Tuan Yang di-Pertua: Terima kasih Yang Berhormat Hulu Langat. Seterusnya
Yang Berhormat Sungai Siput.

5.55 ptg.

Tuan Kesavan a/l Subramaniam [Sungai Siput]: Terima kasih Tuan Yang di-
Pertua mengizinkan Sungai Siput mengambil bahagian dalam perbahasan Rancangan
Malaysia Ke-12 yang telah dibentangkan oleh Perdana Menteri pada tanggal 27
September yang lalu.

Tuan Yang di-Pertua, suara yang berlegar di kalangan masyarakat India Malaysia
adalah, apakah harapan masyarakat India dalam Rancangan Malaysia Ke-12 dan sejauh
manakah isi kandungan itu benar-benar mewakili, membantu mengangkat sosioekonomi
masyarakat India? Tuan Yang di-Pertua, sumbangan kaum India adalah besar dalam
konteks pembangunan negara kita yang tidak harus dilupakan. Bermula di ladang getah,
ketika itulah Malaysia menjadi pengeluar getah nombor satu dunia.

Tuan Yang di-Pertua, golongan pemikir terdiri daripada kumpulan ahli ekonomi,
ahli akademik, di kalangan masyarakat India berasa amat kecewa dengan pembentangan
Yang Amat Berhormat Perdana Menteri kerana tiada hala tuju yang jelas. Peruntukan
yang dianggarkan RM400 bilion ini tidak mencerminkan apa yang ada dalam buku
Rancangan Malaysia Ke-12 untuk masyarakat India. Mereka berasa hampa dan kecewa
dengan pembentangan ini.

Tuan Yang di-Pertua, agenda perpaduan negara dijadikan asas dalam apa jua
pelaksanaan program pembangunan negara. la juga menjadi penanda aras kepada usaha
kerajaan menangani dengan serius isu ketidakseimbangan kaum dalam pembangunan
negara. Justeru itu, Tuan Yang di-Pertua, pihak kerajaan wajib menitikberatkan isu ini
dalam setiap rancangan pembangunan negara yang dirancang setiap lima tahun sekali.
Tuan Yang di-Pertua, jumlah penduduk Malaysia sehingga suku pertama 2021 adalah
seperti berikut:

(i) bumiputera dengan 20.9 juta bersamaan dengan 69.7 peratus;

(ii) kaum Cina 6.7 juta bersamaan dengan 22.5 peratus; dan
