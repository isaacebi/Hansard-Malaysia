62 DR.04.10.2021

3.48 ptg.

Dato’ Seri Utama Haji Mukhriz Tun Dr. Mahathir [Jerlun]: Assalammualaikum
warahmatullahi wabarakatuh dan salam sejahtera. Tuan Yang di-Pertua, saya juga turut
ingin bahaskan mengenai Rancangan Malaysia Ke-12 pada petang ini.

Seperti mana yang kita tahu, selain daripada maklumat dan pelan ataupun
perancangan yang dibangkitkan secara panjang lebar dalam buku tebal Rancangan
Malaysia Ke-12 itu, buku itu juga telah melaporkan mengenai kelemahan-kelemahan
pelaksanaan Rancangan Malaysia Ke-11 yang menyebabkan pelbagai sasaran tidak
tercapai. Kadang-kadang dasar sudah memang betul, tetapi tidak digariskan bagaimana
ia boleh dilaksanakan dengan jaya. Kadang-kadang KPI pula tidak jelas atau tidak benar-
benar mengukur keberhasilan suatu inisiatif itu.

Apa pun masalahnya, sasaran RMKe-12 mestilah jelas, mestilah mempunyai
pelaksanaan yang strategik dan mantap, dengan keberhasilan yang memberi manfaat
kepada rakyat yang teramai.

01550

Oleh kerana Rancangan Malaysia adalah sebuah rancangan lima tahun dengan
belanjawan dari sumber yang terhad, maka sangat penting ianya mesti dirangka dengan
rapi. Selain tujuan untuk merancakkan pertumbuhan ekonomi dan peningkatan KDNK,
penting juga ianya memberi manfaat sepenuhnya kepada rakyat yang teramai.
Bagaimana boleh ini dilakukan? Adakah dengan memberi dana Bantuan Rakyat
1Malaysia (BR1M) yang pernah dibuat dulu iaitu hanya untuk mencetuskan kitaran
ekonomi bila rakyat membelanjakan wang tersebut.

Berapa lama ini boleh dilakukan? Berapa pula belanjanya? Adakah kerajaan
mampu untuk meneruskan? Atau lebih penting lagi, jika Rancangan Malaysia itu menjadi
pemangkin kepada pertumbuhan ekonomi rakyat khususnya kepada pengusaha kecil,
sederhana dan mikro. Akan tetapi tidak hanya dengan suntikan geran dan pinjaman, ia
perlu juga menyediakan akses kepada rantaian bekalan, akses kepada pasaran melalui
penggunaan teknologi yang sedia wujud seperti pendigitalan.

Seperti mana yang disebut oleh Yang Berhormat Bagan Datuk tadi, kita ada
Amanah Ikhtiar Malaysia, kita ada TEKUN. Lihat bagaimana di Indonesia, satu agensi
bernama Blossom telah memperkasakan perusahaan kecil, sederhana dan mikro dengan
sedikit pinjaman modal tetapi teknologi digital yang mesra peniaga dan pengguna. Inilah
caranya untuk kita tingkatkan produktiviti di kalangan KSM. Dengan teknologi, pasaran
yang lebih besar membuka peluang kepada peniaga. Skala ekonomi boleh mereka capai
dan kurangkan kos di samping meningkatkan keuntungan.

Kerajaan melalui Rancangan Malaysia perlu bina lebih banyak infrastruktur bagi
merapatkan pasaran kepada pembekal. Jalan raya, perkhidmatan rel, perkhidmatan
pesawat penerbangan, semuanya dapat menghubungi negeri-negeri kita ini sehinggakan
seperti mana yang kita lihat sekarang, nasi kandar daripada Pulau Pinang boleh dijual di
Kuala Lumpur.

Di peringkat menengah pula, kita perlu membuka semula pasaran ASEAN. Saya
ingin bertanya, apa sudah jadi kepada FTA ASEAN, saya tahu itu memang berjalan
sekarang ini tetapi ASEAN Economic Community yang pernah dicanang sebelum ini, apa
kesudahannya?

Kerajaan Pusat patut juga memberi tumpuan kepada usaha-usaha untuk
membantu syarikat-syarikat tempatan kita ini meningkatkan daya saing dalam hadapi
pasaran luar. Ini satu masalah. Pasaran tempatan jangan dibuka terlalu luas hingga
merencatkan peluang pertumbuhan syarikat-syarikat tempatan kita. Kita sendiri juga
menghadapi banyak kekangan untuk menembusi pasaran asing yang besar tetapi mereka
pula mudah masuk ke pasaran kita yang kecil ini. Bagaimana untuk menggalakkan direct
domestic investment dengan izin kalau dasar penggantian import tidak diutamakan?

RMKe-12 jelas menyatakan bahawa sektor swasta akan memainkan peranan
yang lebih besar dalam mengembalikan semula momentum pertumbuhan. Kerajaan
