DR.04.10.2021 17

Tuan Khairy Jamaluddin Abu Bakar: Kalau hilang kad fizikal tersebut saya
minta supaya mereka tampil ke PKD yang terdekat untuk memaklumkan kehilangan
tersebut dan kita akan melihat prosedur untuk keluarkan kad yang baharu.

7. Datuk Robert Lawson Chuat [Betong] minta Menteri Perdagangan Dalam
Negeri dan Hal Ehwal Pengguna menyatakan statistik terkini jumlah pendaftaran
perniagaan atas talian (online) dan adakah kerajaan menawarkan sebarang insentif
kepada perniagaan kecil (online) yang dikatakan belum lagi boleh meraih keuntungan
besar berbanding dengan perniagaan (online) besar seperti Lazada, 11th Street, Zalora
dan eBay.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Terima kasih Yang
Berhormat Betong. Tuan Yang di-Pertua, berdasarkan data Suruhanjaya Syarikat
Malaysia (SSM) sebanyak 297,894 perniagaan dalam talian yang aktif direkodkan
sehingga 31 Ogos 2021 adalah entiti yang didaftarkan di bawah Akta Pendaftaran
Perniagaan 1956.

Seterusnya, di bawah Akta Syarikat 2016 merekodkan 6,415 syarikat dan 1,968
perkongsian liabiliti terhad yang didaftarkan di bawah Akta Perkongsian Liabiliti Terhad
2012 yang aktif menjalankan perniagaan dalam talian sehingga 31 Ogos 2021. Dalam
tempoh 1 Januari 2021 sehingga 31 Ogos 2021, sebanyak 109,534 perniagaan dalam
talian telah didaftarkan yang menyumbang 42.8 persen ataupun peratus kepada jumlah
keseluruhan perniagaan yang didaftarkan dalam tempoh tersebut.

Pada tahun 2020, sebanyak 132,012 perniagaan dalam talian telah didaftarkan.
Pendaftaran ini meningkat 5.8 peratus daripada jumlah pendaftaran perniagaan dalam
tahun 2019. Sebanyak 1,611 syarikat yang menjalankan perniagaan dalam talian telah
didaftarkan dalam tempoh 1 Januari 2021 hingga 31 Ogos 2021 yang merupakan
peningkatan 71.2 peratus berbanding tempoh yang sama tahun sebelumnya.

Jumlah pendaftaran telah menunjukkan peningkatan pada tahun 2020 iaitu
sebanyak 1,726 syarikat dalam talian telah didaftarkan. Manakala sebanyak 1,043
syarikat yang menjalankan perniagaan dalam talian telah didaftarkan pada tahun 2019.

Dalam tempoh 1 Januari 2021 sehingga 31 Ogos 2021, sebanyak 250
perkongsian liabiliti terhad yang menjalankan perniagaan dalam talian telah didaftarkan.
Manakala jumlah pendaftaran perkongsian liabiliti terhad yang menjalankan perniagaan
dalam tahun 2020 adalah sebanyak 386 perkongsian terhad yang menyumbang 10
peratus kepada jumlah keseluruhan pendaftaran perkongsian liabiliti terhad pada tahun
2020.

Pada tahun 2019, sebanyak 272 perkongsian liabiliti terhad yang menjalankan
perniagaan dalam talian telah didaftarkan. Trend peningkatan pendaftaran entiti
perniagaan yang memanfaatkan platform digital ini adalah didorong oleh keadaan
sosioekonomi semasa terutamanya penularan pandemik COVID-19 yang bermula pada
tahun 2020 di mana para peniaga telah beralih ke ekosistem digital.

KPDNHEP turut mengambil inisiatif untuk membangunkan perniagaan
berkonsepkan digital khususnya dalam sektor peruncitan. Saya juga ingin mengambil
kesempatan ini untuk memaklumkan bahawa kementerian telah melancarkan Program
Pendigitalan Sektor Peruncitan (REDI) pada April 2021. Saya ingin menyeru kepada
semua peniaga untuk segera mengadaptasikan teknologi digital dalam perniagaan
mereka kerana tidak dapat dinafikan teknologi digital mampu untuk mengurangkan kos
operasi dan mempercepatkan capaian pasaran.

Bagi menggalakkan peniaga untuk menceburi bidang perniagaan khusus secara
atas talian (online), SSM telah memperkenalkan Skim Pendaftaran Perniagaan Prihatin
(SPPP) yang memberikan pendaftaran percuma kepada usahawan kumpulan B40 dan
pelajar IPT sepenuh masa.
