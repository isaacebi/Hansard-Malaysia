DR.04.10.2021 107

kekurangan katil ICU, bekalan oksigen dan ventilator serta perkhidmatan ambulans yang
tidak mencukupi.

Tuan Yang di-Pertua, tidak dapat dinafikan bahawa pengurusan kerajaan ke atas
pandemik ini telah mendedahkan kelemahan tertentu dalam sistem penjagaan kesihatan
kita dan infrastruktur perubatan di Malaysia secara amnya dan Sabah khususnya.
Pentadbiran terdahulu mungkin telah mengabaikan Sabah ke tahap tertentu dalam
menguruskan pandemik ini.

Disebabkan bekalan tidak seimbang vaksin COVID-19 ke Sabah, kami
ketinggalan ke tangga bawah sekali, malangnya, sementara bahagian-bahagian lain
dalam negara seperti Lembah Klang dan Wilayah Persekutuan Labuan telah pun
mencapai kadar vaksinasi 90 peratus. Pada masa kini, Sabah berada di peringkat akhir
di kalangan semua negeri.

Tuan Yang di-Pertua, negeri Sabah berhak menerima penghormatan layanan
sama rata dan bahagian yang seimbang dalam bantuan ekonomi serta sumber sebagai
rakan saudara dalam Persekutuan Malaysia. Dengan izin, we should be equal partners in
the Federation of Malaysia.

Tuan Yang di-Pertua, saya ingin bertanya kepada Kementerian Kesihatan
Malaysia (KKM), mana mesin mammogram baharu yang dijanjikan untuk Hospital Tawau?
Mengapa begitu sukar bagi Kerajaan Persekutuan memenuhi keperluan-keperluan rakyat
di Sabah? Alat perubatan ini yang sudah lama tertangguh adalah keperluan dan bukan
kemewahan.

Menurut Pertubuhan Kesihatan Sedunia, dengan izin, World Health Organization,
barah payudara merupakan kanser paling utama dalam kalangan wanita. Sebarang
kelewatan memasang alat penting ini adalah tidak wajar dan akan menyebabkan kesulitan
dan beban kewangan kepada mereka yang memerlukan khidmat saringan mamografi.
Pada ketika ini, wanita di Tawau menjalani saringan mamografi di pusat perubatan swasta
di bandar ataupun perlu pergi ke Kota Kinabalu yang mana cukup menyusahkan dan
memerlukan kos tinggi.

Tuan Yang di-Pertua, saya difahamkan Kementerian Kesihatan Malaysia sudah
meluluskan perolehan kemudahan yang amat diperlukan ini pada tahun 2017 tetapi
pemasangannya masih tertangguh. Seterusnya, perolehan mesin saringan mamografi
terbabit diluluskan bersama-sama dengan peruntukan oleh kerajaan pada tahun 2019.
Bagaimanapun, berikutan pertukaran kerajaan yang mengejut pada bulan Februari 2020,
tiada apa-apa dilakukan untuk memasang kemudahan itu.

Jadi, pada bulan April tahun ini, saya telah menggesa Kementerian Kesihatan
Malaysia mempercepatkan pemasangan alat itu. Akan tetapi malangnya, sehingga hari
ini langsung tidak ada tanda-tanda kemudahan yang amat dinantikan ini tiba di Hospital
Tawau.

Timbalan Yang di-Pertua [Dato' Mohd Rashid Hasnon]: Minta rumuskan,
Yang Berhormat.

Datuk Christina Liew Chin Jin [Tawau]: Tuan Yang di-Pertua, saya ingin
bertanya kepada Kementerian Kesihatan Malaysia, apakah terjadi kepada peruntukan
kewangan untuk mesin mamografi ini? Kementerian Kesihatan mesti menangani isu
tertunggak ini dengan segera jika ia benar-benar prihatin terhadap kebajikan rakyat.

Tuan Yang di-Pertua, saya selaku Ahli Parlimen Tawau membangkitkan isu ini
dengan harapan ia dapat diselesaikan sekali untuk semua di bawah Rancangan Malaysia
Ke-12 yang bertujuan untuk memacu negara ke arah menjadi Keluarga Malaysia bagi
tempoh 2021 hingga 2025. Isu ini adalah selaras dengan fokus utama yang ketiga
Rancangan Malaysia Ke-12 iaitu meningkatkan kesejahteraan Keluarga Malaysia dengan
taraf hidup yang lebih baik.

01920

Ketika pembentangan usul Rancangan Malaysia Ke-12 oleh Yang Amat
Berhormat Perdana Menteri kita berkata bahawa kerajaan kekal komited bagi
