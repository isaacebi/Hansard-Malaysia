DR.04.10.2021 91

berhampiran dengan kawasan saya iaitu Kubang Pasu. Antara projek yang saya nampak
agak perlahan kemajuannya ialah Kedah Rubber City. Projek ini telah diumumkan pada
tahun 2013 tetapi sehingga sekarang, pelabur masih belum dapat masuk kerana
pembinaan infrastruktur asas masih belum selesai sepenuhnya. Saya kira tidak ramai
pelabur yang kekal sabar menunggu untuk mereka memulakan pelaburan dan operasi
mereka. Isu pelaksanaan perlu diberi perhatian.

Begitu juga Kedah Science and Technology Park di Bukit Kayu Hitam. Saya juga
mendapat maklum bahawa projek Skim Pemindahan Air Jeniang ataupun Jeniang
Transfer yang bertujuan untuk menyalurkan air dari Sungai Muda ke kawasan penanaman
padi dan juga untuk kegunaan air domestik dan industri yang baru siap fasa | iaitu
pembinaan Ampang Jajar dan Muka Sauk tidak akan diteruskan dengan fasa II iaitu
membina terusan pemindahan sepanjang 7.3 kilometer. Fasa Ill, pembinaan Empangan
Naok dan fasa IV, pembinaan terusan penghantar sepanjang 19.8 kilometer.

Saya kira projek ini wajar diteruskan bagi mengurangkan tekanan kepada
permintaan penggunaan air untuk pertanian dan bekalan air domestik dan industri di
kawasan utara Semenanjung. Mohon projek ini dipertimbangkan. Walau bagaimanapun,
saya ingin merakamkan ucapan terima kasih kepada pihak kerajaan. Setelah saya merayu
berkali-kali, akhirnya meluluskan projek Rancangan Tebatan Banjir Sungai Bata
sepanjang 25 kilometer dari Pekan Changlun hingga Jitra. Dengan terlaksananya projek
RTB ini, adalah diharapkan dapat meminimumkan insiden nuisance flooding sekitar
kawasan berkenaan.

Tuan Yang di-Pertua, saya rasa itu sahaja yang ingin saya sampaikan. Terima
kasih.

Tuan Yang di-Pertua: Terima kasih Yang Berhormat Kubang Pasu. Yang
Berhormat Batu Gajah.

6.13 ptg.

Tuan Sivakumar Varatharaju Naidu [Batu Gajah]: Terima kasih Tuan Yang di-
Pertua. Konsep Keluarga Malaysia diketengahkan dengan konotasi yang cukup positif
sejurus setelah Dato’ Sri Ismail Sabri bin Yaakob dilantik sebagai Perdana Menteri
Kesembilan. Walau bagaimanapun, ramai yang masih keliru dengan konsep ini. Oleh
yang demikian, pendefinisian konsep dan matlamatnya perlu diperjelaskan dengan segera
oleh Perdana Menteri di Dewan yang mulia ini.

Dikatakan RMKe-12 yang kita bahaskan hari ini ditanam dengan semangat identiti
Keluarga Malaysia. Saya cukup risau jika tidak ada pentakrifan yang jitu, maka akan wujud
amalan dan perbezaan identiti seperti anak angkat, angkat tir, anak emas dan macam-
macam lagi dalam Keluarga Malaysia yang diuar-uarkan.

Kita tidak mahu melihat keluarga porak-peranda dan hancur berkecai kerana
terdapat anasir-anasir jahat yang sentiasa mahu memecahbelahkan rakyat dengan isu-
isu perkauman dan agama yang sensitif. Pendefinisian Keluarga Malaysia adalah penting
supaya konsep ini tidak disalahertikan atau dilihat sekadar retorik kosong seperti slogan
1Malaysia.

Tuan Yang di-Pertua, kerajaan berhasrat untuk meningkatkan ekuiti bumiputera
daripada 17.2 peratus kepada 30 peratus. Saya amat menyokong pendirian kerajaan
dalam hal ini. Pelbagai usaha dirancang dan akan dilaksanakan dalam RMKe-12 untuk
mencapai matlamat yang disasarkan. Saya percaya matlamat ini akan dicapai jika
kerajaan benar-benar mempunyai kesungguhan politik.

Pada masa yang sama, saya ingin mengetahui apakah sasaran kerajaan bagi
ekuiti kaum India dalam RMKe-12. Dalam satu jawapan di Dewan Rakyat, pemilikan ekuiti
korporat kaum India adalah sebanyak 2.4 peratus dengan nilai pegangan RM21.27 bilion
pada tahun 2011. Kerajaan mensasarkan pemilikan ekuiti kaum India sebanyak tiga
peratus dalam RMKe-11. Kini didapati pemilikan ekuiti kaum India telah menyusut lagi.
Adakah benar bahawa ekuiti kaum India hanya 1.15 peratus sahaja pada ketika ini?
