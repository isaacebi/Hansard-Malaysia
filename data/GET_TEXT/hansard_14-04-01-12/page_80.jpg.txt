72 DR.04.10.2021

Isu yang terakhir Tuan Yang di-Pertua, Labuan satu ketika dahulu adalah bandar
bebas cukai. Akan tetapi mutakhir ini, Labuan seperti orang kata, sebuah bandar diserang
garuda. Apa yang bebas cukainya cuma coklat, yang lain-lainnya tiada lagi bebas cukai.
Apa yang harga di tanah besar, itu juga yang harga di Labuan.

Jadi, tidak tahu— Saya tidak nampak Menteri dia, tetapi Timbalan Menteri dia ada.
Mungkin Menteri dia hantar untuk mendengar. Tolonglah, tolonglah bangunkan Labuan.
Kembalikan status Labuan bebas cukai. Yang Berhormat Timbalan Menteri boleh datang
ke Labuan, buat kajian. Ini kerana, kalau tidak Kerajaan Persekutuan laksanakan apa-
apa, maka kembalikanlah Labuan kepada negeri Sabah. Biar kami bangunkanlah.

Kalau Kerajaan Persekutuan melalui Kementerian Wilayah Persekutuan tidak lagi
boleh melihat Labuan ini sebagai satu wilayah yang perlu dibangunkan, di mana ekonomi
Labuan pada ketika ini bukan lagi satu tarikan Tuan Yang di-Pertua, kepada mana-mana
pihak. Dahulu banyak orang datang, orang Sabah datang ke Labuan sebab ada barang
yang dia perlu beli di sana dengan harga yang murah.

Akan tetapi, selepas ini yang harga murah cuma coklat, gula-gula. Yang lainnya
semua mahal sebab tidak ada lagi status dia bebas cukai itu. Jadi kita ini berniaga, saya
pun hairanlah. Kalau bebas cukai, maka dia bebas cukailah. Kenapa pula bebas cukai,
tetapi itu dikenakan tax yang tinggi, ini tinggi.

Bebas cukai ini bermakna satu tarikan kepada orang luar untuk datang dan dia
boleh membantu mempertingkatkan ekonomi di kawasan itu. Akan tetapi, ini tidak ada
apa-apa lagi Tuan Yang di-Pertua, semuanya sudah macam menjadi selepas diserang
garuda, dia menjadi padang jarak, padang tekukur. Rakyat Labuan menderita, tidak ada
ekonomi yang perlu mereka pertingkatkan untuk mendapat pendapatan seharian mereka.

Terakhir Tuan Yang di-Pertua...
Timbalan Yang di-Pertua [Dato’ Mohd Rashid Hasnon]: Minta rumuskan.

Dato’ Sri Bung Moktar bin Radin [Kinabatangan]: Ya. Saya memohon kerajaan
laksanakanlah program kita ini. Usahakanlah dengan baik iaitu kita telah hampir
berhadapan dengan krisis COVID-19 ini. Kita tangani dengan baik, mudah-mudahan kita
dapat selesaikan dengan perancangan yang baik. Bukalah ekonomi kita. Bentuklah satu
pasukan yang benar-benar komited untuk melaksanakan program-program yang telah
dirancang oleh kerajaan untuk memastikan rakyat juga terbela untung nasib mereka.
Daripada kesusahan, kita angkat mereka kepada kesenangan. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kinabatangan. Dengan itu, saya menjemput Yang Berhormat Batu. Sila.

4.44 ptg.

Tuan P. Prabakaran [Batu]: Terima kasih Tuan Yang di-Pertua, untuk bagi Yang
Berhormat Batu peluang untuk berbahas dalam Rancangan Malaysia Ke-12. Pertama
sekali saya ingin membangkitkan berkaitan keberkesanan RMKe-12 ataupun sebelum ini.
Apakah sistem yang digunakan oleh kerajaan ataupun setiap kementerian untuk
memastikan rancangan-rancangan ataupun pelan dalam RMK ini tercapai?

Ini kerana sebelum ini, Rancangan Malaysia Ke-11 dengan Rancangan Malaysia
Ke-10—contoh di kawasan saya, ada pembangunan Sentul Pasar. Ada dalam Rancangan
Malaysia Ke-10, ada dalam Rancangan Malaysia Ke-11, tetapi tidak dicapai. Kenapakah
perkara itu berlaku dan adakah kementerian akan pastikan rancangan pelan-pelan ini
tercapai dalam RMKe-12?

Kerajaan juga perlu memberi peluang kepada Ahli-ahli Parlimen untuk dengan
izin, involves dalam memastikan KPI setiap kementerian tercapai. Soalan saya,
berapakah peratus kita berjaya melaksanakan segala yang ada dalam RMKe-10 dan
RMKe-11? Adakah segala yang tertera dalam RMK-RMK tersebut berjaya dilaksanakan?
Berapa peratus keberkesanan dan kejayaan pelan-pelan tindakan tersebut?
