DR.04.10.2021 35

Rakyat Baling bersyukur dengan peruntukan RM9.19 bilion dalam Rancangan
Malaysia Ke-12 bagi Projek Tebatan Banjir dan Saliran Bandar. Namun, Baling perlukan
penyelesaian segera. Projek menaik taraf sistem perparitan dan meluruskan sungai sedia
ada adalah satu solusi segera yang boleh mengurangkan kesan buruk banjir kepada
penduduk Baling dalam masa yang terdekat. Saya pohon agar perkara ini diberikan
keutamaan oleh kementerian yang berkaitan.

Dengan ini, Baling memohon dan merayu agar peruntukan khas kecemasan
bencana sebanyak RM100 juta diberikan bagi menyelesaikan masalah banjir daripada
segi jangka masa panjang dan projek mengatasi banjir dalam tempoh jangka masa
panjang. Projek ini akan dapat diselesaikan masalah Baling dan Sik kerana kami ini
bersebelahan. Malah, air dari Pengkalan Hulu juga akan datang ke Baling, selain dari Sik
sehingga mengundang banjir yang besar. Saya mengesyorkan buatlah case study, pilot
project, dengan izin, untuk Baling dan Sik sebagai satu template yang mana untuk
menyelesaikan masalah banjir untuk kawasan lain yang mempunyai masalah yang sama
di masa akan datang.

Tuan Yang di-Pertua, modul yang telah dibuat pada zaman Khalifah Umar Abdul
Aziz yang telah mewarisi krisis ekonomi teruk peninggalan khalifah sebelumnya, Khalifah
Sulaiman bin Abdul Malik perlu dicontohi. Baginda telah memperkasakan institusi
Baitulmal yang memberi bantuan kepada rakyat sehingga suatu hari tidak ada satu pun
rakyat baginda kemudiannya yang layak menerima zakat. Baginda melaksanakan projek-
projek infrastruktur awam seperti jalan, sistem perparitan, telaga, jambatan dan projek
pengaliran semula sungai.

Begitu juga yang telah dibuat oleh Presiden Amerika di Amerika Syarikat, Franklin
Roosevelt untuk mengeluarkan negaranya dengan cepat daripada krisis ekonomi dunia
pada tahun 1929. Beliau melaksanakan new package deal yang menambah subsidi
kepada petani-petani, orang tua, orang muda, anak-anak muda dan perniagaan ekonomi
negara. Itu dirancakkan semula melalui pembinaan projek-projek infrastruktur awam.

Hari ini, Yang Amat Berhormat Perdana Menteri yang kita kasihi juga mempunyai
cabaran yang sangat besar untuk mengeluarkan negara daripada pandemik kepada
endemik COVID-19.

Dato’ Sri Bung Moktar bin Radin [Kinabatangan]: Boleh tanya sedikit Yang
Berhormat Baling?

Datuk Seri Panglima Abdul Azeez bin Abdul Rahim [Baling]: Sekejap. Justeru,
saya pohon marilah kita Ahli Parlimen yang ada di dalam Dewan yang mulia ini untuk
memberikan sokongan yang padu dan jitu demi kelangsungan dan kesejahteraan rakyat
Malaysia yang tercinta ini tanpa mengambil kira sebarang sempadan politik, kaum dan
latar belakang. Silakan, setengah minit, saya banyak ini, tolong.

Dato' Sri Bung Moktar bin Radin [Kinabatangan]: Terima kasih, tidak sampai
Yang Berhormat Baling. Semua perancangan ini memang kita akui tetapi akhirnya apa
juga kita rancang, memerlukan kewangan dan peruntukan. Jadi, apakah Yang Berhormat
Baling ingin mencadangkan kepada kerajaan, bagaimana untuk menjana lebih banyak
kewangan peruntukan? Jadi, apa yang kita rancang itu akan dapat dilaksanakan.

Datuk Seri Panglima Abdul Azeez bin Abdul Rahim [Baling]: Terima kasih
kepada sahabat saya, Yang Berhormat Kinabatangan. Masukkan dalam perbahasan
saya. Tuan Yang di-Pertua, oleh itu dalam bajet kali ini kerajaan perlu menambahkan
peruntukan kepada Kementerian Kesihatan untuk menjayakan program-program endemik
COVID-19 dan juga menggalakkan syarikat-syarikat GLC, GOC melabur dalam syarikat-
syarikat start-up yang terlibat dalam perniagaan ekonomi digital (gig economy) dan
pelaksanaan projek 5G. Saya juga pohon kerajaan libatkan lebih banyak penglibatan
operator-operator dalam melaksanakan projek 5G untuk mempercepatkan projek naik
taraf digital seluruh negara. Jangan biarkan ia hanya dimonopoli oleh pihak-pihak tertentu
yang akan menentukan bil bayaran bulanan sehingga rakyat menerima kesan akibat
daripada tarif yang tinggi.
