DR.04.10.2021 101

01850

Saya nak minta kerajaan untuk membuat satu pemakluman khususnya Perdana
Menteri, Jabatan Perdana Menteri iaitu isu pemindahan wang daripada YADIM kepada
anak syarikat YADIM iaitu Lembaran YADIM Sdn. Bhd. Walaupun jumlah pemindahan ini
tidaklah begitu besar sepertimana membaiki rumah Perdana Menteri, RM38 juta, tetapi
saya menjadi satu tanda soal apabila pemindahan ini untuk tujuan pinjaman mudah
sebanyak RM500,000 untuk pemilikan ekuiti syarikat luar Nurflix sebanyak RM1 juta dan
tambahan pelaburan modal syer sebanyak RM500,000. Ini bermakna, bahawa RM2 juta
dipindahkan daripada akaun YADIM kepada anak syarikat iaitu Lembaran YADIM Sdn.
Bhd.

Jadi, apa tujuan pelaburan tersebut tanpa ada satu dokumen, tanpa ada satu
perjanjian yang jelas, yang sepatutnya dimeteraikan antara YADIM dengan anak syarikat
YADIM, dan juga dengan syarikat Nurflix ini? Ini bagi saya, sesuatu yang sangat penting
untuk kerajaan membuat satu siasatan tentang isu pemindahan wang YADIM kepada
Lembaran YADIM Sdn. Bhd. ini kerana Lembaran YADIM Sdn. Bhd. ini memang sudah
menjadi perbualan banyak pihak.

Timbalan Yang di-Pertua [Dato’ Mohd Rashid Hasnon]: Masa dah tamat ya.

Dato’ Mahfuz bin Haji Omar [Pokok Sena]: Minta sedikit lagi, Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Okey.

Dato’ Mahfuz bin Haji Omar [Pokok Sena]: laitu isu bilamana syarikat Lembaran
YADIM Sdn. Bhd. ini menyewa sebuah rumah dengan memasukkan perabot yang
berjumlah RM22,000. Tujuannya, disebutnya ialah untuk rumah tetamu. Akan tetapi yang
saya hairan, kenapa rumah tersebut diduduki oleh Yang di-Pertua YADIM, sedangkan
Yang di-Pertua YADIM telah pun diberikan elaun perumahan dan dia telah menerima
elaun perumahan. Kenapa syarikat Lembaran YADIM Sdn. Bhd. ini menyewa sebuah
rumah untuk diberikan, dijadikan tempat tinggal kepada Yang di-Pertua YADIM?

Akhir sekali, saya hendak mohon kepada Yang Amat Berhormat Perdana Menteri
dalam RMKe-12 ini, dia tidak pernah menyebut pun rancangan untuk menurunkan kembali
cabutan khas 22 kali yang telah pun naik sejak dari tahun 2020 yang lalu. Jadi saya
hendak tanya, apakah relevannya untuk 22 kali cabutan khas daripada lapan kali pada
zaman Kerajaan Pakatan Harapan, kemudian dinaikkan 22 kali?

Apakah kerajaan kini bergantung kepada cukai dosa? Hendak menambahkan lagi
cukai dosa? Dah berdosa banyak dah, banyak dah judi dok ada. Jadi, hendak tambahkan
lagi pendapatan negara kita ini bergantung pada cukai dosa. Kemudian, buat kebajikan.
Jadi seolah-olah buat dosa dahulu, kemudian cuci dosa dengan kebajikan. Jadi, Menteri
Agama kena jawab, apakah ini satu ajaran baharu iaitu buat dosa, kemudian cuci dosa
dengan bantuan-bantuan kebajikan yang lain.

Jadi sebab itu, saya mohon kerana 22 kali ini bukan yang 22 kali, tetapi 22 kali
kepada setiap syarikat. Di Semenanjung ada tiga syarikat, Sports Toto, Da Ma Cai, dan
Magnum. Maknanya, 22 kali kepada setiap syarikat, 66 kali. Itu tidak termasuk di Sabah,
ada lagi syarikat-syarikat yang lain. Jadi, bermakna bahawa jumlah cabutan khas ini lebih
daripada 22 kali.

Saya cukup terkejut apabila pemimpin-pemimpin PAS yang duduk dalam Kabinet
boleh bersetuju dengan pengumuman yang telah pun dibuat oleh Menteri Kewangan. Ini
menunjukkan suatu yang sangat memalukan dan mungkin inilah anjakan pemikiran
daripada mimbar khutbah Jumaat Masjid Rusila, Marang kepada...

Dato’ Haji Che Abdullah bin Mat Nawi [Tumpat]: Minta laluan, Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Tidak. Saya tidak beri
laluan.
