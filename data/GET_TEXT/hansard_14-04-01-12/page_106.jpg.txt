98 DR.04.10.2021

Kiara di Kuala Lumpur dan bumiputera yang tinggal di Kampung Mansasobh iaitu di Kuala
Tomani di Tenom. Itu contohnya kalau di Sabah kita ada Ordinan Anak Negeri. Jadi
apabila mengumpul data sosioekonomi, klasifikasikan Bumiputera Sabah ini di bawah
bumiputera anak negeri Sabah.

Timbalan Yang di-Pertua [Dato’ Mohd Rashid Hasnon]: Yang Berhormat
Tenom minta rumuskan.

Puan Noorita binti Sual [Tenom]: Sangat menyedihkan Tuan Yang di-Pertua
apabila melihat data tahun 2019 yang dikeluarkan oleh Jabatan Perangkaan Malaysia dan
Unit Perancangan Ekonomi yang mana daripada 10 buah daerah termiskin di Malaysia,
lapan itu adalah dari Sabah. Oleh sebab itu Tuan Yang di-Pertua, saya fikir perlu ada data
sosioekonomi bumiputera yang lebih spesifik bagi memudahkan kerajaan mengenal pasti
masalah dan keperluan spesifik bumiputera tersebut.

Contohnya kalau di Sabah ia berkaitan dengan permasalahan tanah. Jadi,
walaupun saya tahu tanah ini adalah bidang kuasa negeri tetapi saya harap Kerajaan
Persekutuan dapat membantu dengan menyalurkan dana untuk menyelesaikan masalah
penyukatan dan pemilikan tanah yang dihadapi oleh bumiputera anak negeri Sabah.

01840

Saya ingin teruskan sedikit lagi. Saya juga ingin mencadangkan kepada kerajaan
agar satu jabatan atau persatuan bumiputera anak negeri Sabah ditubuhkan. Ini
mengambil contoh JAKOA di bawah Kementerian Luar Bandar ataupun MITRA di bawah
Kementerian Perpaduan untuk menjaga kebajikan masyarakat India.

Persatuan bumiputera Sabah ini bukan sahaja dapat membantu kerajaan dalam
mengumpul data dan mengenal pasti segala masalah dan keperluan masyarakat
bumiputera anak negeri Sabah namun peruntukan dan dana bagi membantu menaik taraf
ekonomi sosioekonomi bumiputera anak negeri Sabah juga boleh disalurkan oleh
Kerajaan Persekutuan melalui persatuan ini nanti.

Isu ketiga yang saya ingin bawakan tentang infrastruktur di Sabah. Saya teringat
bila bercakap tentang infrastruktur, saya teringat dengan gambar Facebook saya yang
menampal jalan raya di Kampung Mungusup Timurai yang mendapat 10 million views.
Jadi, walaupun banyak komen negatif yang ada di sana namun saya tidak peduli kerana
pertama saya glamor bukan sebab saya curi atau makan duit rakyat.

Kedua, saya tidak peduli kerana yang banyak memberi komen negatif adalah
orang-orang yang tinggal beribu batu jauhnya dari tempat tinggal saya di Tenom, Sabah
iaitu ialah orang-orang yang tidak tahu betapa teruknya keadaan jalan raya dan infra-infra
lain di kawasan pedalaman di Sabah.

Timbalan Yang di-Pertua [Dato' Mohd Rashid Hasnon]: Yang Berhormat,
minta rumuskan Yang Berhormat

Puan Noorita binti Sual [Tenom]: Okey. Jadi Tuan Yang di-Pertua saya mohon,
saya ingin bertanya kepada kementerian berkenaan dengan beberapa projek yang ada di
Tenom:

(i) saya ingin bertanya kepada Kementerian Belia dan Sukan
tentang status pembinaan Kompleks Sukan Tenom yang sudah
lama tertangguh;

(ii) saya ingin bertanya kepada Kementerian Komunikasi dan
Multimedia bilakah jangkaan siap 20 menara baharu di Tenom
dan juga penaiktarafan stesen pemancar dan kampung atau
kawasan manakah yang terlibat; dan

(iii) saya juga ingin mencadangkan kepada Kementerian, Jabatan
Perdana Menteri agar memperkasakan aset-aset APM di
Sabah khususnya di Tenom memandangkan badan jabatan ini
penting apabila bencana berlaku. Bayangkan masa banjir di
Tenom hanya ada dua buah sahaja yang ada di Tenom.
