24 DR.04.10.2021

Tuan Yang di-Pertua: Terima kasih. Yang Berhormat.

Tuan Khairy Jamaluddin Abu Bakar: Terima kasih Yang Berhormat.
Kementerian Kesihatan Malaysia dan saya sangat prihatin dengan apa yang sedang
berlaku di wilayah Sarawak. Disebabkan Sarawak mempunyai kadar liputan vaksinasi
yang sangat tinggi, namun demikian kita melihat bahawa kes harian mereka agak tinggi
dan masih lagi meningkat.

Walau bagaimanapun, kita dapati bahawa sebahagian besar—hampir 98 peratus
daripada kes harian mereka—masih lagi dalam kategori satu, dua, tiga. Namun demikian,
apabila ada peningkatan kes, walaupun kebanyakannya satu, dua, tiga, tetapi kes kategori
empat dan lima juga akan meningkat.

Ini menyebabkan kita telah menghantar National Rapid Response Task Force di
bawah Timbalan Ketua Pengarah Kesihatan, Dato' Dr Chong Chee Kheong—sekarang
berada di Sarawak, separuh daripada task force berada di Kuching dan separuh task force
ada di Sibu sekarang ini untuk melihat pertamanya, bagaimana kita dapat meningkatkan
kapasiti hospital untuk menampung kategori empat dan lima terutamanya kapasiti ICU. Itu
yang sangat penting.

Dalam keadaan kita melihat kes meningkat, adalah sangat penting untuk sistem
kesihatan awam menyediakan katil-katil kritikal iaitu katil-katil ICU. Ini adalah satu langkah
awal untuk negeri-negeri lain—mungkin kalau ada varian ataupun gelombang yang
seterusnya—kita dapat respons dengan baik. Nauzubillah, kita berharap tidak berlaku.

Apabila kita melihat kepada Sarawak ada beberapa sebab, mungkin dan masih
lagi dalam kajian kenapa ia telah meningkat. Antaranya, sebagai contoh, pembukaan awal
sektor-sektor tertentu. Sarawak telah membuka beberapa bahagian mereka lebih awal
daripada negeri-negeri lain.

Kedua, oleh sebab mereka telah cepat vaksinasi, mungkin ada—dan kita masih
lagi sedang mengkaji— waning effect of the vaccination. Maksudnya, kesan vaksinasi itu
mungkin sudah mula menurun dan perlu kepada booster shot untuk golongan tertentu.
Oleh sebab itu, saya ada mengumumkan Sarawak sebagai contohnya, warga emas akan
ditawarkan dengan dos penggalak pada bulan ini juga.

Ketiga, kita juga melihat kepada trend jangkitan, masih lagi ada banyak kluster di
Sarawak yang melibatkan rumah panjang, di mana tidak dapat hendak dikawal kalau
sekiranya berlaku kes-kes yang positif. Kita melihat kepada segala aspek, bukan hanya
itu tetapi juga varian, jenis vaksin dan sebagainya. Kita akan membuat pendekatan yang
sepatutnya untuk memastikan bahawa kadar jangkitan di Sarawak akan dapat kita
turunkan, insya-Allah.

Datuk Seri Dr. Haji Dzulkefly bin Ahmad [Kuala Selangor]: Yang Berhormat...
Tuan Oscar Ling Chai Yew [Sibu]: Tuan Yang di-Pertua, Sibu di sini.

Tuan Yang di-Pertua: Maaf, sudah tidak ada masa...

Tuan Oscar Ling Chai Yew [Sibu]: Sibu. Mustahak.

Tuan Yang di-Pertua: Maaf Yang Berhormat.

Tuan Oscar Ling Chai Yew [Sibu]: Sibu, Sarawak dengan izin.

Datuk Seri Dr. Haji Dzulkefly bin Ahmad [Kuala Selangor]: Tuan Yang di-
Pertua, satu untuk bertanya kepada Yang Berhormat Menteri.

Tuan Yang di-Pertua: Sudah habis masa Yang Berhormat, maaf.
Datuk Seri Dr. Haji Dzulkefly bin Ahmad [Kuala Selangor]: Pendek sahaja.

Tuan Yang di-Pertua: Maaf. Ahli-ahli Yang Berhormat, sekarang tamatlah sesi
untuk Waktu Pertanyaan-pertanyaan bagi Jawab Lisan pada hari ini. Terima kasih semua.
Ada usul Menteri.

[Sesi untuk Pertanyaan-Pertanyaan bagi Jawab Lisan Tamat]
