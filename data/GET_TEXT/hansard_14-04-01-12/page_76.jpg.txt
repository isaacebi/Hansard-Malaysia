68 DR.04.10.2021

ombak laut atau menebus guna laut supaya pantai-pantai negeri Sarawak tidak terus
menerus terhakis atau hilang.

Kerajaan perlu membina pemecah ombak ataupun tembok laut ataupun tambak
batu untuk menangani masalah hakisan dan kemusnahan daripada ombak laut ini. Saya
melihat masih agak kurang usaha daripada pihak kerajaan untuk melindungi aset rakyat
yang begitu bernilai ini daripada pupus dan hilang untuk selama-lamanya.

Memang Sarawak tanahnya luas tetapi jika pantainya terus menerus dibiarkan
terhakis tanpa ada usaha untuk melindunginya, lama-kelamaan negeri ini akan menjadi
kecil juga. Rakyat semakin bertambah padahal tanah yang ada semakin mengecil.
Bayangkanlah apa akan terjadi dalam masa 50 tahun atau 100 tahun yang akan datang.

Tuan Yang di-Pertua, masa tidak mengizinkan untuk saya. Saya ada satu lagi
kalau diizinkan. Berhubung rapat dengan hakisan pantai, banyak sungai yang ada di
Sarawak juga mengalami masalah kedalaman muara sungai yang serius. Pasir atau
lumpur dari pantai yang terhakis akan bergerak dan termendap di muara sungai dan
mencetekkan muara sungai dan boleh membentuk beting-beting pasir yang berbahaya
kepada bot nelayan. Seperti isu yang dibangkitkan oleh Yang Berhormat Dungun sebentar
tadi.

Ini akan menyebabkan kerugian atau kelewatan kepada para nelayan kerana
tidak dapat menangkap ikan kerana kecetekan muara sungai dan mereka terpaksa balik
lewat untuk menjual hasil tangkapan mereka.

Oleh demikian, saya memohon kepada KASA supaya dapat membuat kajian
berhubung masalah muara sungai yang cetek di Sarawak supaya dapat dibuat
pengorekan ataupun dredging dengan izin untuk mendalamkan sungai dan muara sungai
dan membina struktur-struktur yang perlu untuk melindungi muara sungai.

Pengorekan ini akan dapat melancarkan kegiatan ekonomi para nelayan untuk
keluar masuk sungai tanpa perlu menunggu air pasang. Di samping itu, aliran sungai yang
lancar dan tidak terhalang akan dapat mengatasi masalah banjir atau coastal flooding
dengan izin di kawasan pantai.

Akhir sekali sebagai penutup, kejayaan Rancangan Malaysia Ke-12 adalah
bergantung kepada komitmen yang tinggi dari semua pihak ataupun stakeholder supaya
menggembleng usaha dan tenaga untuk memastikan kejayaannya mencapai objektif
Rancangan Malaysia tersebut. Semoga setiap perancangan di dalam RMke-12 ini akan
tercapai dengan jayanya di penghujung penggalnya nanti. Saya mohon menyokong
Rancangan Malaysia Ke-12 demi Malaysia makmur, inklusif dan mapan. Terima kasih.

Tuan Yang di-Pertua: Terima kasih Yang Berhormat Tanjong Manis. Seterusnya
Yang Berhormat Bukit Bintang. Silakan.

4.23 ptg.

Tuan Fong Kui Lun [Bukit Bintang]: Terima kasih Tuan Yang di-Pertua. Izinkan
saya untuk mengambil bahagian dalam membahaskan Rancangan Malaysia Ke-12
(RMKe-12). RMKe-12 bagi tempoh 2021 hingga 2025 adalah lanjutan RMke-11 dari tahun
2016 hingga 2020. Walaupun pencapaian RMKe-11 tidak mencapai sasaran asal akibat
pandemik COVID-19 yang melanda negara dan dunia yang melumpuhkan kegiatan
ekonomi dan memaksa rakyat hidup dalam norma baharu. Namun kita patut bersyukur
kerana pandemik ini akan bertukar kepada endemik di mana kegiatan ekonomi dan sosial
perlu diteruskan dalam suasana baharu.

Tuan Yang di-Pertua, saya mendapati RMKe-12 memperuntukkan RM400 bilion
untuk membiayai projek sumbangan dan projek baharu. Saya difahamkan bahawa
peruntukan ini begitu besar kerana sebahagiannya untuk menyelamatkan FELDA dan
Tabung Haji sedangkan banyak lagi projek yang utama.

Kita kena faham bahawa kesan teruk pandemik COVID-19 bukan sahaja banyak
nyawa melayang, menderita sakit yang menyebabkan perbelanjaan yang besar tetapi
berapa ramai rakyat hilang kerja, hilang sumber pendapatan, bertambah kadar
