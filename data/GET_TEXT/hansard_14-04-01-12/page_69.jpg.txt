DR.04.10.2021 61

berada di dalam tingkat pertengahan untuk terus melonjak menjadi tokoh-tokoh korporat.
Kita tidak mahu kegagalan TEKUN Nasional sebelum ini menjadi sesuatu momokan dan
menjadi sesuatu yang akhirnya merosakkan imej kerajaan yang ada sekarang ini jika ia
tidak diperbetulkan.

Tempoh empat minit yang terakhir ini, saya mahu menyentuh mengenai kediaman
rumah mampu milik. Saya lihat pelbagai pihak telah berada untuk membantu rakyat. Kita
ada Kementerian Perumahan dan Kerajaan Tempatan, Jabatan Perumahan Negara,
Syarikat Perumahan Negara Berhad (SPNB), Program Rumah Rakyat 1Malaysia
(PR1MA). Semuanya mempunyai matlamat yang sama.

Akan tetapi, oleh kerana sistem birokrasi dan struktur organisasi badan-badan
yang mempunyai matlamat yang sama ini, saya ingin menyarankan cukuplah. Cukuplah
kita berada dalam keadaan yang statik dan jumud. Mahu membantu rakyat tetapi akhirnya
menyukarkan rakyat.

Saya mahu pihak kerajaan melalui RMKe-12 ini agar dapat mencantumkan, to
merge, dengan izin, apa sahaja entiti perumahan untuk rakyat ini sama ada ia di bawah
Kerajaan Persekutuan melalui pelbagai kementerian atau kerajaan negeri. Malaysia
sebuah negara yang relatively small, dengan izin. Maka tidak ada sebab kita harus
bersaing sesama kita. Tambahan pula, dananya datang daripada sumber yang sama.
Yang penting rakyat harus diberikan rumah. Setiap satu keluarga mesti ada rumah, mesti
ada satu skema bahawa rakyat harus berada tempat berteduh untuk keluarga mereka.

Saya harap jangan lupa untuk pegawai dan anggota polis serta tentera. Mereka
wajib diberikan rumah kediaman yang selesa mengikut pangkat masing-masing
terutamanya polis dan tentera yang berada di kawasan dalam bandar dan pinggir bandar
yang elaun perumahannya cukup kecil yang tidak mampu untuk menyewa rumah di
kawasan-kawasan berkenaan. Maka tiba masanya, pada hemat saya, satu skema khusus
untuk rumah anggota dan pegawai polis serta tentera mesti disegerakan.

Kerana mereka adalah merupakan kumpulan rakyat yang menjaga keselamatan
negara kita dan pertahanan negara kita. Mereka harus mempunyai rumah yang selesa
dengan keluarga yang selesa supaya bukan sahaja isteri dan anak-anak mereka dapat
berada di situasi yang kondusif tetapi pada waktu yang sama, kita mesti menghargai jasa
yang dibuat oleh mereka kerana tempoh dan waktu mereka bekerja adalah terlalu berbeza
dengan waktu-waktu pejabat. Perkara ini saya harap keprihatinan Perdana Menteri dalam
memberikan tumpuan kepada perumahan awam dan perumahan anggota dan pegawai
polis dan tentera dapat diberikan keutamaan.

Akhirnya, Tuan Yang di-Pertua, saya ingin menyentuh mengenai murid-murid
berkeperluan khas. Saya lihat statistik hampir 100,000 murid istimewa yang berada dalam
keadaan yang, pada hemat saya, dianggap sebagai they are belonging to lost generations,
dengan izin Tuan Yang di-Pertua.

Saya lihat mereka terdiri daripada pelajar-pelajar atau murid-murid autisme dan
seumpama dengannya di mana kita lihat ada pelbagai institusi pendidikan sama ada
swasta atau Kementerian Pendidikan sendiri ataupun NGO yang melakukan
pengendalian pendidikan ini. Saya harap walaupun jumlahnya di seluruh negara mungkin
100,000 tetapi saya harap murid-murid berkeperluan pendidikan khas ini harus diberikan
keutamaan agar kita tidak akan meminggirkan mana-mana golongan dalam masyarakat
di negara kita ini untuk kita mewujudkan sebuah negara keluarga Malaysia yang terbaik.

Masa telah tamat dan saya menghormati waktu. Assalamualaikum
warahmatullahi wabarakatuh.

Tuan Yang di-Pertua: Waalaikumussalam. Terima kasih Yang Berhormat Bagan
Datuk. Seterusnya saya menjemput Yang Berhormat Jerlun. Silakan. Sepuluh minit ya.
