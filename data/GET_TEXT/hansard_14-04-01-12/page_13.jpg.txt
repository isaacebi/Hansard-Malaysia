DR.04.10.2021 5

Untuk makluman Yang Berhormat juga, sehingga kini, Kementerian Perumahan
dan Kerajaan Tempatan telah membina sebanyak 154 projek PPR (Program Perumahan
Rakyat) di seluruh negara yang merangkumi 97,196 unit rumah. Daripada 154 projek PPR
yang telah siap tersebut, sebanyak 98 projek adalah merupakan PPR yang disewa
merangkumi jumlah unit rumah sebanyak 81,373 unit.

Pada masa yang sama, terdapat 11 projek PPR disewa sedang dalam pembinaan
yang merangkumi sebanyak 5,470 unit rumah, manakala terdapat lapan projek PPR
dalam perancangan yang merangkumi 2,893 unit rumah. Kementerian juga sentiasa
memohon dengan agensi pusat untuk terus mengadakan projek-projek PPR disewa yang
baharu supaya bantuan kepada golongan yang layak dan memerlukan rumah pada kadar
sewa yang rendah terus bertambah.

Seperti Yang Berhormat sedia maklum, baru-baru ini Yang Amat Berhormat
Perdana Menteri telah melancarkan inisiatif baru kementerian yang dikenali sebagai
Inisiatif Kediaman Keluarga Miskin (Rumah IKRAM Keluarga Malaysia). Objektif utama
program ini adalah untuk memberikan perlindungan melalui penyediaan kediaman yang
berdaya huni, selesa dan selamat kepada rakyat yang kehilangan tempat tinggal akibat
kesan sampingan COVID-19, serta menyediakan kemudahan sewaan RM124 sebulan.
Sebagai permulaan, sebanyak 2,000 unit rumah sedia ada ditawarkan untuk Rumah
IKRAM Keluarga Malaysia di beberapa lokasi PPR di seluruh negara. Penerima manfaat
ini seterusnya akan menerima pengecualian bayaran sewa untuk enam bulan pertama.
Seramai 105 orang penerima manfaat Rumah IKRAM Keluarga Malaysia ini telah
menerima surat tawaran semasa majlis pelancaran yang dilancarkan oleh Yang Amat
Berhormat Perdana Menteri baru-baru ini.

Terima kasih Tuan Yang di-Pertua.
Tuan Yang di-Pertua: Terima kasih. Soalan tambahan pertama.

Datin Paduka Dr. Tan Yee Kew [Wangsa Maju]: Terima kasih atas jawapan dan
terima kasih kerana membantu penyewa PPR dan membina dan menambah unit-unit PPR
pada masa yang akan datang. Soalan tambahan saya, saya ingin tahu.

01020

Selain daripada memberi bantuan kewangan, saya difahamkan ramai penyewa
yang menghadapi masalah sekarang adalah terdiri daripada penyewa yang menyewa
rumah kondominium dan rumah sederhana. Jadi, saya ingin tahu sama ada kerajaan
bercadang adakan moratorium untuk mengusir (eviction) dan membina rumah
perlindungan sementara bagi mereka yang kena halau dari rumah mereka kerana tidak
mampu membayar sewa.

Di beberapa negara asing, saya difahamkan kerajaan telah membekukan sewa
dengan membenarkan lanjutan ataupun membaharui kontrak sewa secara automatik dan
saya ingin tahu, adakah kerajaan bercadang untuk mengambil tindakan yang sama seperti
negara-negara tersebut. Sekian, terima kasih.

Tuan Yang di-Pertua: Terima kasih. Silakan.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua.
Terima kasih Yang Berhormat. Sepertimana saya maklumkan tadi bahawa pelancaran
rumah IKRAM yang dilancarkan oleh Yang Amat Berhormat Perdana Menteri baru-baru
ini adalah juga merupakan satu insentif baharu yang cukup besar ertinya kepada
penyewa-penyewa yang telah kehilangan rumah, yang tidak mampu lagi menyewa dan
sebagainya di mana 2,000 unit rumah sedia ditawarkan.

Baru-baru ini kita telah menyerahkan 105 orang penerima manfaat IKRAM ini.
Manakala, bagi wakil PR1MA akan ditawarkan sebaik sahaja proses saringan
permohonan sedang dijalankan selesai dilaksanakan. Yang Amat Berhormat Perdana
Menteri juga telah mengumumkan pemberian moratorium bayaran sewa sehingga akhir
tahun 2020 bagi penghuni PPR sedia ada di bawah kawalan selia dan pengurusan KPKT
yang melibatkan- Tuan Yang di-Pertua dan Yang Berhormat, 11 projek PPR di mana
melibatkan 7,654 penghuni.
