DR.04.10.2021 9

Chances and Opportunities for People to Excel. Ini peluang penempatan pekerjaan dan
penjana pendapatan yang disasarkan memanfaatkan seramai 1,000 orang bekas
banduan. Ini adalah amat penting supaya menunjukkan bahawa kerajaan prihatin untuk
membela nasib semua lapisan masyarakat tidak kira sama ada mereka yang di luar atau
pun baru keluar dari penjara dan sebagainya.

Kedua adalah induksi keselamatan dan kesihatan pekerjaan secara percuma, di
mana latihan safety passport secara percuma kepada golongan graduan dan pekerja
syarikat perusahaan kecil dan sederhana (PKS) yang tamat kad pasport atau baru
menceburi bidang keselamatan. Peruntukan sebanyak RM1.3 juta ditanggung oleh
NIOSH dengan mensasarkan 5,000 orang.

Ketiga adalah kursus kemahiran setempat di 32 buah institut latihan JTM secara
percuma. Sasaran kumpulan pencari kerja dan golongan yang hilang kerja akan diberikan
latihan dan sebagainya. Terima kasih.

Tuan Yang di-Pertua: Terima kasih. Yang Berhormat Kulim-Bandar Baharu.

Datuk Seri Saifuddin Nasution bin Ismail [Kulim-Bandar Baharu]: Tuan Yang
di-Pertua, terima kasih. Yang Berhormat Menteri, soalan saya ada dua bahagian. Yang
Berhormat Menteri, Kulim-Bandar Baharu.

Tuan Yang di-Pertua: Jangan panjang sangat.

Datuk Seri Saifuddin Nasution bin Ismail [Kulim-Bandar Baharu]: Ya. Yang
Berhormat Menteri, di bawah Kumpulan Wang COVID-19, program subsidi upah dan
insentif pekerjaan ini menelan RM18 bilion. Bolehkah Yang Berhormat Menteri terangkan
kepada Dewan, apakah impak RM18 bilion ini kepada pekerjaan yang dapat
diselamatkanlah? Sebab sudah bagi subsidi upah dan segala macam, pekerjaan tidak
hilang. Itu yang pertama. Impak.

Kedua, 29 Oktober nanti Yang Berhormat Menteri Kewangan akan bentang bajet.
Di bawah Kementerian Sumber Manusia, Yang Berhormat Menteri tadi sebut ada
ditubuhkan Majlis Pekerjaan Negara dengan sasaran 500,000 peluang pekerjaan.
Bolehkah Yang Berhormat Menteri terangkan sedikit lagi, selain daripada yang telah
disebutkan tadi, untuk bajet akan datang ini hendak wujudkan 500,000 peluang pekerjaan
ini, apakah inisiatif-inisiatif utama untuk mewujudkan 500,000 peluang pekerjaan ini?
Terima kasih.

Tuan Yang di-Pertua: Terima kasih. Silakan.

Datuk Seri M. Saravanan: Terima kasih Tuan Yang di-Pertua dan terima kasih
kepada Ahli Yang Berhormat Kulim-Bandar Baharu. Satu soalan yang cukup penting
memandangkan ia melibatkan kos yang begitu tinggi.

RM18 bilion seperti yang dibangkitkan oleh Yang Berhormat Kulim-Bandar
Baharu adalah satu sumbangan ataupun peruntukan khas telah disalurkan kepada
Kementerian Sumber Manusia melalui agensinya PERKESO secara berperingkat. Kita
lihat sejak MCO pertama sehingga kini, Tuan Yang di-Pertua, program subsidi upah ini
menjadi program yang cukup popular di kalangan warga kerja dan pihak industri sehingga
mendapat permintaan yang cukup tinggi daripada pihak industri untuk memastikan
kerajaan membekalkan peruntukan yang cukup bagi ketiga-tiga MCO.

Dengan peruntukan yang begitu tinggi, kita sempat menyelamatkan— apabila
orang tanya apakah legasi saya sebagai Menteri Sumber Manusia dalam keadaan
COVID-19 ini, saya dengan bangganya boleh mengumumkan sebagai Menteri Sumber
Manusia dengan peruntukan begitu tinggi, saya telah menyelamatkan ataupun membela
nasib warga kerja seramai 2.9 juta orang. Dengan sumbangan RM18 bilion, negara kita
telah menyelamatkan nasib warga kerja seramai 2.9 juta orang dan juga melebihi 300,000
buah syarikat daripada “gulung tikar’. Ini adalah satu pendekatan yang cukup baik.

Cuba Yang Berhormat bayangkan, hari ini dengan kadar pengangguran 4.8
peratus, lebih kurang 700,000 orang menganggur. Ini pun menjadi isu. Cuba bayangkan
tanpa peruntukan ini, mungkin 2.9 million warga kerja telah kehilangan peluang pekerjaan.
Itu adalah hasil ataupun impak yang positif daripada peruntukan itu.
