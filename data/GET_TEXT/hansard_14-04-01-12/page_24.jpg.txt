16 DR.04.10.2021

golongan dewasa telah menerima sekurang-kurangnya dos yang pertama dan 87.6
peratus telah pun menerima lengkap dua dos.

Jadi Kementerian Kesihatan Malaysia dapati bahawa jumlah yang masih belum
menerima vaksin ini adalah sangat-sangat kecil di kalangan populasi dewasa. Namun
demikian, ada beberapa langkah yang sedang dilaksanakan di peringkat sektor-sektor
tertentu untuk memastikan kadar vaksinasi ini dapat ditingkatkan untuk meliputi hampir
semua.

Antara contohnya, kenyataan oleh Ketua Pengarah Perkhidmatan Awam baru-
baru ini yang mewajibkan vaksinasi secara mandatori kepada penjawat awam dan juga
selepas itu beberapa sektor-sektor lain termasuklah sektor swasta mungkin akan juga
mensyaratkan vaksinasi.

Untuk mereka yang masih lagi tegar untuk tidak mahu menerima vaksin, kita juga
telah umumkan beberapa kebebasan hanya akan diberi kepada mereka yang telah
menerima vaksinasi yang lengkap. Jadi dengan pendekatan ini, saya harap lebih ramai
lagi yang masih lagi tegar untuk tidak mahu menerima vaksin akan tampil untuk mendapat
maklumat yang terperinci dan kita sentiasa bersedia untuk memberi maklumat kepada
sesiapa pun berkenaan dengan keberkesanan dan kesihatan vaksin ini.

Hari ini kita akan muat naik dalam laman web Kementerian Kesihatan Malaysia
hari ini berkenaan dengan kesan sampingan yang serius supaya rakyat dapat melihat
bahawa daripada segi kesan sampingan yang serius, tidak banyak dan setakat ini tidak
ada satu pun kematian yang disebabkan vaksin COVID-19. Terima kasih.

Tuan Yang di-Pertua: Yang Berhormat Tebrau.
Tuan Shaharizukirnain bin Abd Kadir [Setiu]: Setiu.

Puan Isnaraissah Munirah binti Majilis @ Fakharudy [Kota Belud]: Boleh
tanya soalan tambahan lagi?

Tuan Yang di-Pertua: Maaf. Yang Berhormat Tebrau.

Tuan Steven Choong Shiau Yoon [Tebrau]: Okey. Soalan saya ialah ada ramai
yang tidak ada dokumentasi pengenalan kerana mereka bukan warga walaupun lahir di
Malaysia dan juga ramai PATI juga. Macam mana mereka boleh dapatkan vaksinasi ya,
apa caranya? Soalan saya.

Tuan Khairy Jamaluddin Abu Bakar: Yang Berhormat. Untuk makluman Yang
Berhormat, Dasar Program Imunisasi COVID-19 Kebangsaan adalah No Wrong Door
policy. Maksudnya tidak ada sesiapa pun penduduk Malaysia yang berada di Malaysia,
yang hadir di mana-mana pusat pemberian vaksin akan kita menafikan vaksin untuk
mereka. Tak kira lah sama ada mereka mempunyai dokumentasi ataupun tidak.

Saya sendiri telah pergi ke Sabah baru-baru ini, di kawasan Semporna. Kawasan
Ahli Yang Berhormat dan melihat PPV di satu pulau yang dilaksanakan dan saya tengok
ada yang tidak ada dokumen langsung tetapi kita bagi ataupun dokumen dia surat sahaja.
Surat yang dikeluarkan oleh kerajaan. Itu sahaja. Akan tetapi kita bagi vaksin kerana yang
penting sekarang ini adalah bukan dia punya status imigresen dia, tetapi yang penting
adalah soal kesihatan awam. Oleh sebab itu kita utamakan vaksinasi untuk semua yang
ada di Malaysia.

Untuk jawab, minta maaf Tuan Yang di-Pertua berkenaan dengan soal daripada
Yang Berhormat Kota Belud ringkas sahaja. Saya ingin maklumkan bahawa kalau tidak
ada peranti digital, penerima vaksin boleh menunjukkan kad vaksinasi yang mereka
menerima daripada PPV sebagai bukti vaksinasi mereka. Ini untuk mereka yang tidak ada
peranti digital. Terima kasih.

Tuan Yang di-Pertua: Ya, Yang Berhormat Kota Belud, 30 saat.

Puan Isnaraissah Munirah binti Majilis @ Fakharudy [Kota Belud]: Yang
Berhormat Menteri, kalau hilang kad fizikal ini bagaimana dan apa yang perlu dilakukan?
