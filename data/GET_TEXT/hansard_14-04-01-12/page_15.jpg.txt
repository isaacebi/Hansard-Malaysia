DR.04.10.2021 7

berikan perhatian yang serius bagi kita menangani isu perumahan negara. Terima kasih
banyak.

Tuan Yang di-Pertua: Terima kasih. Seterusnya saya jemput Yang Berhormat
Datuk Seri Panglima Abdul Azeez bin Abdul Rahim.

3. Datuk Seri Panglima Abdul Azeez bin Abdul Rahim [Baling] minta Menteri
Sumber Manusia menyatakan berapa jumlah penganggur yang dicatatkan pada tahun
2021 setakat ini dan apakah perancangan kementerian dalam memastikan lebih banyak
peluang pekerjaan disediakan bagi mengurangkan kadar pengangguran.

Menteri Sumber Manusia [Datuk Seri M. Saravanan]: Terima kasih Tuan Yang
di-Pertua. Menurut laporan survey tenaga buruh yang dikeluarkan oleh Jabatan
Perangkaan Malaysia pada suku kedua tahun 2020, kadar pengangguran adalah
sebanyak 4.8 peratus iaitu seramai 768,700 orang. Walau bagaimanapun, pada Julai
2021, terdapat peningkatan bilangan penganggur seramai 9,500 orang menjadikan jumlah
penganggur bersamaan dengan 778,200 orang.

Dalam usaha memastikan lebih banyak peluang pekerjaan disediakan bagi
mengurangkan kadar pengangguran, kerajaan telah menubuhkan Majlis Pekerjaan
Negara (MPN) dengan sasaran perwujudan 500,000 peluang pekerjaan kepada rakyat. Di
bawah Majlis Pekerjaan Negara, Kementerian Sumber Manusia dan Kementerian
Pembangunan Usahawan dan Koperasi (MEDAC), telah dilantik sebagai pengerusi
bersama bagi pasukan khas ataupun Pasukan Petugas Khas Sumber Manusia dan
Keusahawanan.

Pasukan petugas khas ini memainkan peranan yang amat penting dalam
menyokong peranan Majlis Pekerjaan Negara melalui beberapa objektif utama iaitu:

(i) meningkatkan penciptaan pekerjaan;

(ii) memaksimumkan tahap pengekalan pekerjaan (job retention),
dengan izin;

(iii) membuat padanan pekerjaan serta komprehensif bagi mengatasi

isu underemployment; dan

(iv) mengkaji serta merangka mekanisme perlindungan keselamatan
sosial bagi pekerja sendiri (self-employment).

Sehingga 31 Ogos 2021, Pasukan Petugas Khas Sumber Manusia dan
Keusahawanan telah mencapai KPI sebanyak 98 peratus iaitu 359,677 daripada sasaran
asal, 367,500 bagi penempatan pekerjaan dan penciptaan pendapatan.

Selain itu kerajaan turut mengumumkan pelbagai program bantuan dan pakej
rangsangan yang berupaya membantu mereka mendapatkan pekerjaan antaranya ialah
adalah melalui pakej bantuan seperti Perlindungan Ekonomi dan Rakyat Malaysia
(PERMAI), Program Strategik Memperkasakan Rakyat Ekonomi (PEMERKASA),
Program Strategik Memperkasa Rakyat dan Ekonomi Tambahan (PEMERKASA
Tambahan) dan Pakej Perlindungan Rakyat dan Pemulihan Ekonomi (PEMULIH).

Tuan Yang di-Pertua, Kementerian Sumber Manusia (KSM) melalui PERKESO
turut memperluaskan elaun mencari pekerjaan kepada bukan pencarum PERKESO
terutamanya graduan baharu, lepasan sekolah dan pekerja sektor tidak formal. Elaun
sekurang-kurangnya RM300 akan diterima apabila mereka mendaftar di bawah platform
MyFutureJob.

Dengan peruntukan sebanyak RM300 juta, skop insentif turut diperluaskan oleh
PERKESO meliputi pekerjaan sementara dan pekerjaan gig yang memanfaatkan 65,000
pekerja dan majikan yang menawarkan pekerjaan jangka pendek ataupun platform
penyediaan perkhidmatan gig yang berdaftar dengan PERKESO.
