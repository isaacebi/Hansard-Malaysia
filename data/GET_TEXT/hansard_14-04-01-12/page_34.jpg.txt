26 DR.04.10.2021

Tuan Yang di-Pertua: Terima kasih. Pertamanya, saya ingin menjemput Yang
Berhormat Bachok dan diikuti oleh Yang Berhormat Semporna, Yang Berhormat Baling
dan Yang Berhormat Seputeh. Yang Berhormat Bachok, 10 minit.

11.39 pg.

Tuan Nik Mohamad Abduh bin Nik Abdul Aziz [Bachok]: Assalamualaikum
warahmatullahi wabarakatuh. Bismillahi Rahmani Rahim. [Membaca sepotong doa]

Tuan Yang di-Pertua, saya ingin mengucapkan terima kasih kerana diberikan
peluang untuk sama-sama terlibat membahaskan Rancangan Malaysia Ke-12 yang telah
dibentangkan oleh Yang Amat Berhormat Perdana Menteri kesembilan pada 27
September yang lalu.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Pelbagai_ inisiatif telah dirangka menyambung legasi pembangunan,
kesejahteraan dan kemakmuran negara pada masa akan datang. Beberapa aspek yang
ditekankan dalam Rancangan Malaysia Ke-12 kali ini menjadi pemangkin kepada
kesinambungan dasar dan polisi selain mengetengahkan dasar dan polisi-polisi baru
kepada hala tuju negara. Kesemua ini akan diadun bersama bagi memandu negara ke
arah mencapai negara berpendapatan tinggi, insya-Allah.

01140

Tuan Yang di-Pertua, saya ingin menyentuh mengenai fokus ketujuh, dalam masa
yang terhad ini iaitu menganjakkan pembangunan Sabah, Sarawak dan negeri-negeri
kurang membangun serta dirujuk bersama Bab 6 — Mempertingkatkan Keseimbangan dan
Keterangkuman Wilayah.

Tuan Yang di-Pertua, memetik pandangan Tan Sri Dr. Sulaiman Mahbob dalam
artikel lama beliau bertajuk, “Ensuring economic growth fulfils social objectives”
menjelaskan bahawa pembangunan ekonomi bukan sahaja berkait soal pembangunan
fizikal semata-mata, bahkan apa yang lebih penting adalah mencapai objektif sosial yang
berkait dengan kualiti kehidupan seseorang rakyat, masyarakat dan negara secara
amnya.

Dalam kita mengejar soal merapatkan kesenjangan pembangunan di antara
negeri dan wilayah, tumpuan yang seimbang perlu diberikan kepada aspek pembangunan
fizikal, infrastruktur dan fasiliti serta aspek kualiti kehidupan rakyat. Akses kepada
pendidikan, keselesaan tempat tinggal, bekalan air bersih, pemakanan yang sihat, sumber
elektrik yang mencukupi, kebersihan bandar, pengairan pertanian, peluang pekerjaan,
keusahawanan dan perniagaan dan sebagainya, merupakan antara tunjang penting
kepada kualiti kehidupan seseorang rakyat. Kualiti kKehidupan inilah sebenarnya yang
menjadi teras kepada keseimbangan pembangunan dan pertumbuhan ekonomi yang kita
cita-citakan.

Tuan Yang di-Pertua, oleh sebab itu saya menyokong beberapa sasaran dan
indikator kerajaan dalam fokus merapatkan jurang pembangunan ini. Ini kerana, selain
kita memberikan fokus kepada indikator makro seperti Keluaran Dalam Negara Kasar
(KDNk) per kapita, kadar pengangguran dan garis pendapatan penengah, kita juga turut
meletakkan pembangunan infrastruktur jalan, bekalan air bersih dan kecukupan sumber
elektrik sebagai sasaran yang penting dalam fokus RMKe-12 kali ini.

Cuma dalam soal ini saya ingin mencadangkan supaya kualiti pendidikan di
negeri-negeri kurang membangun turut diberikan perhatian yang khusus dan diletakkan
sebagai antara sasaran utama menjelang lima tahun akan datang bagi mendekatkan
jurang di antara negeri dan wilayah. Kita semua memahami bahawa pendidikan adalah
teras pada pembangunan manusiawi dan asas kepada sebuah ketamadunan. Pendidikan
