DR.04.10.2021 49

Mereka terbeban dengan hutang-hutang, sumber pendapatan statik, tidak
meningkat tetapi komitmen terus meningkat. Tidak kurang juga buat nasib belia-belia kita,
Laporan Bank Dunia menyebut hampir 60 peratus belia di dalam lingkungan umur 22
sampai 25 tahun ini di negara kita hampir muflis kerana tiada tabungan atau simpanan.
Realitinya bukan golongan belia di negara kita tidak mahu menyimpan, tetapi mereka tiada
sumber yang mencukupi untuk mereka simpan. Gaji yang kecil, pekerjaan yang mismatch,
tidak selari dengan apa mereka pelajari ketika di universiti antara punca yang
menyumbang kepada isu ini.

Tuan Yang di-Pertua, justeru itu saya ingin memberi cadangan di dalam Dewan
yang mulia ini untuk perhatian KPT khususnya ada dua cadangan yang ingin saya
utarakan di dalam Dewan yang mulia ini. Pertamanya, adakah di peringkat pihak
kementerian sudah mengkaji apakah bidang jurusan yang tidak lagi relevan di dalam
negara kita untuk ditawarkan di dalam IPTA atau IPTS sebaliknya bekerjasama dengan
lebih erat lagi bersama Kementerian Sumber Manusia untuk meneliti apakah bidang kerja
yang sebenarnya diperlukan oleh industri.

Kemudian, baru ditumpukan untuk mewujudkan lebih banyak lagi kursus-kursus
yang memenuhi permintaan industri agar graduan kita dapat mengisi peluang pekerjaan
dan kebergantungan kita dengan tenaga luar dapat dikurangkan.

Kedua, sepertimana kita ketahui sebelum ini, ada pihak yang menjanjikan untuk
PTPTN dihapuskan di dalam manifesto mereka sekiranya menjadi kerajaan. Setelah
memegang tampuk kuasa, kita dapat lihat bahawa mereka gagal menunaikan janji mereka
dan ramai graduan kita kecewa.

Tuan Syed Saddiq bin Syed Abdul Rahman [Muar]: Yang Berhormat.

Tuan Larry Soon @ Larry Sng Wei Shien [Julau]: Maka saya ingin bertanyakan
kepada pihak kementerian, adakah kita boleh memperbaiki sistem pemberian pinjaman
wang PTPTN iri...

Tuan Syed Saddiq bin Syed Abdul Rahman [Muar]: Minta laluan Yang
Berhormat.

Tuan Larry Soon @ Larry Sng Wei Shien [Julau]: ...Kepada biasiswa penuh
tanpa bayar semula khas untuk mereka yang benar-benar miskin tegar dan daif. Saya
sedar PTPTN mempunyai satu dasar bahawa pinjaman ini akan diubah menjadi biasiswa
sekiranya peminjam memperoleh keputusan kelas pertama ketika telah tamat pengajian.

Namun demikian, adakah dengan memberikan bantuan wang PTPTN ini tanpa
pembayaran semula kepada anak-anak keluarga miskin tegar tanpa mengira kaum,
bangsa dan agama dapat menjadi titik mula supaya mereka dan keluarga mereka tidak
lagi rasa terbeban untuk membayarnya semula kelak. Itu sahaja Tuan Yang di-Pertua.
Saya menyokong usul ini. Sekian, terima kasih.

Dato’ Sri Azalina Othman Said [Pengerang]: Terima kasih Yang Berhormat.
Sekarang saya jemput Yang Berhormat Batu Kawan, 10 minit.

2.48 ptg.

Puan Kasthuriraani a/p Patto [Batu Kawan]: Terima kasih Tuan Yang di-Pertua
kerana memberikan Batu Kawan peluang untuk membahas Rancangan Malaysia Kedua
Belas di Dewan yang mulia ini. Saya mulakan perbahasan saya dengan memetik satu
surah dari kitab Injil, Amsal 29:2 “Apabila orang adil memerintah, rakyat gembira. Tetapi
apabila orang jahat berkuasa, rakyat menderita’.

Tuan Yang di-Pertua, tidak dapat dinafikan bahawa pembentangan RMKe-12 oleh
Yang Amat Berhormat Perdana Menteri pada hari Isnin yang lepas dan perbahasan
RMKe-12 setakat ini mendapat bukan sahaja liputan berita yang luas namun mencungkil
minat dan pandangan semua warga Malaysia merentas umur, gender, etnik, agama,
sandaran politik serta taraf sosioekonomi. Untuk kali ini, semak imbang bukan sahaja
dilakukan oleh kami sebagai wakil rakyat di Dewan ini tetapi oleh warga marhaen di luar
sana.
