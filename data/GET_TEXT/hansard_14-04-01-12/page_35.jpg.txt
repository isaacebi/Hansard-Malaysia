DR.04.10.2021 27

juga adalah teras utama yang mendekatkan kemajuan dan pembangunan di antara negeri
dan wilayah.

Oleh itu, proses merapatkan jurang ini, selain pertumbuhan ekonomi, aspek
pendidikan yang berkualiti juga perlu turut diberikan penekanan yang serius. Dalam
perkara ini, bukan sahaja penambahan kepada kuantiti atau jumlah institusi pendidikan
sahaja yang diberi perhatian di negeri dan wilayah kurang membangun tadi, bahkan juga
peningkatan nilai dan kualiti institusi pendidikan sedia ada supaya ia setaraf dengan
universiti-universiti terkemuka di dalam dan luar negara.

Tuan Yang di-Pertua, keseimbangan tumpuan di antara nilai pembangunan dan
kualiti kehidupan ini bukan bermaksud kita mengetepikan terus pembangunan
infrastruktur di negeri-negeri kurang membangun. Malah, ia wajar dan perlu diberikan
keutamaan, pembangunan infrastruktur bukan sahaja membuka seribu satu penjanaan
ekonomi di kawasan berkenaan, bahkan ia juga akan turut memberikan kesan limpahan
pembangunan. Aktiviti komersial akan bertambah rancak. Nilaian tanah akan meningkat
naik dan menjadi tumpuan penduduk, serta membuka peluang pekerjaan kepada anak-
anak tempatan.

Oleh sebab itu, tumpuan terhadap pembangunan infrastruktur perlu diteruskan
khususnya di negeri-negeri kurang membangun. Namun, sewajarnya kita melakukan
penilaian polisi yang transparent. Mengapa? Sejak sekian banyak peruntukan diberikan
bagi pembangunan negeri dan wilayah kurang membangun ini, ia masih lagi tidak
membuahkan hasil yang kita harapkan.

Mengapa dasar pembangunan di negeri dan wilayah ini, yang disokong dengan
peruntukan yang besar, masih tidak mampu memberikan return on investment yang
sepatutnya? Adakah manfaat yang sepatutnya diberikan kepada rakyat di bawah sejak
sekian lama hanya dinikmati oleh 10 peratus pihak yang mengaut keuntungan besar di
pertengahan jalan? Di manakah silapnya dasar dan delivery policy kerajaan selama ini?
Inilah yang wajar dan seharusnya dimuhasabahkan.

Tuan Yang di-Pertua, aspek tadbir urus yang sangat penting dalam usaha
mempertingkatkan keseimbangan wilayah, prinsip alam sekitar, sosial dan tadbir urus
(ESG) yang diketengahkan oleh kerajaan secara serius dalam RMKe-12, perlu
diperluaskan sehingga ke peringkat negeri dan kerajaan tempatan juga. Jika aspek yang
sama tidak diberikan penekanan, khususnya di negeri-negeri kurang membangun, saya
bimbang lima tahun akan datang, jurang pembangunan di antara negeri-negeri dan
wilayah ini masih di takuk lama dan jurang yang ada akan mengambil masa untuk kita
rapatkan.

Prinsip pentadbiran di peringkat negeri dan kerajaan tempatan juga perlu
dibersihkan daripada sebarang bentuk korupsi dan salah laku selain membentuk tadbir
urus korporat yang efektif dan efisien. Tambahan lagi, tumpuan dasar dan polisi juga perlu
dihalakan kepada pembangunan sosial serta apa yang lebih penting adalah pemeliharaan
dan pemuliharaan terhadap alam sekitar. Isu-isu pencemaran, pengurusan bahan
buangan dan aktiviti pembalakan haram seharusnya dibanteras sepenuhnya. Inilah
sebahagian daripada kriteria utama dalam prinsip ESG.

Tuan Yang di-Pertua, pengukuhan terhadap digitalisasi ekonomi merupakan
salah satu aspek penting yang juga wajar diberikan keutamaan dalam fokus merapatkan
jurang kesenjangan antara negeri dan wilayah di dalam negara kita. Saya telah
membangkitkan persoalan mengenai sejauh manakah langkah strategik yang akan
diambil oleh kerajaan dalam mendekatkan jurang digitalisasi ekonomi khususnya kepada
negeri dan wilayah yang kurang membangun ini.

Rangka Tindakan Ekonomi Digital Malaysia perlu diperkemaskan lagi serta
diperkukuhkan supaya lonjakan penerimagunaan ekonomi digital tidak hanya memberikan
tumpuan kepada negeri dan bandar-bandar utama semata-mata. Hal ini bersesuaian
dengan fasa meningkatkan penerimagunaan bagi pengukuhan asas digital ekonomi
dalam negara kita ketika ini sebelum negara kita bergerak ke fasa memperluaskan
inklusiviti ekonomi digital, seterusnya meletakkan Malaysia sebagai pengeluar pasaran
