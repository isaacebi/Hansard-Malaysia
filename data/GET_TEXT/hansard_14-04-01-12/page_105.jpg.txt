DR.04.10.2021 97

perkara pertama dalam Perjanjian Batu Sumpah agama adalah bebas dianuti di Sabah.
Pemimpin anak negeri pada masa itu pun sudah boleh melihat betapa pentingnya
Malaysia sekiranya dibentuk menghormati hak kebebasan beragama rakyat khususnya di
Sabah.

Saya akui Tuan Yang di-Pertua, kemajuan teknologi telah menyumbang kepada
kerapuhan perpaduan kaum di negara kita terutamanya penggunaan media sosial yang
tidak bertanggungjawab oleh sesetengah pihak. Difahamkan pada tahun 2020, langganan
penggunaan internet di Malaysia telah mencapai 29 juta iaitu kira-kira 93 peratus. Maka
sekiranya hanya satu peratus pengguna atau 2,900 orang pengguna merapu, mencaci
dan mengeluarkan pendapat yang tidak bertanggungjawab, ia cukup untuk mewujudkan
gelombang anti perkauman sehingga boleh menyebabkan perpecahan kaum di negara
kita.

Namun Tuan Yang di-Pertua, bukan sahaja penyalahgunaan media sosial
puncanya. Kerap kali polisi dan undang-undang yang ingin diperkenalkan oleh kerajaan
turut sama mengundang kepada ketidakpuasan hati dan mengundang kepada
perpecahan kaum. Saya masih ingat isu kalimah Allah satu ketika dahulu mengambil
masa bertahun-tahun untuk diputuskan dan didedahkan. Sekarang timbul pula isu Akta
Kawalan dan Sekatan Perkembangan Agama Bukan Islam yang dirancang untuk
diperkenalkan oleh Yang Berhormat Menteri di Jabatan Perdana Menteri.

Tuan Yang di-Pertua, walaupun akta tersebut dikatakan hanya akan
diperkenalkan di Wilayah-Wilayah Persekutuan Kuala Lumpur, Labuan dan Putrajaya dan
ia hanya untuk orang beragama Islam. Namun persoalan saya, apakah mekanisme
tersebut terhadap orang Islam yang dengan sukarela masuk ke rumah ibadat orang bukan
Islam? Bukankah nanti akan mengkambinghitamkan pemimpin rumah ibadah yang bukan
Islam yang mana mereka ini boleh sahaja tidak tahu menahu tentang hal tersebut.

Apakah jaminan Kerajaan Persekutuan untuk tidak menjadi undang-undang atau
akta tersebut diguna pakai atau menyusup masuk ke negeri-negeri seperti Sabah dan
Sarawak yang mana kita tahu majoriti penduduknya bukanlah penganut agama Islam?
Oleh yang demikian Tuan Yang di-Pertua, saya mohon agar pihak kerajaan perlu
menghormati, mengambil kira dan menitikberatkan kaum, bangsa dan agama lain di
negara ini sebelum membuat terhadap sebarang pindaan akta yang menyentuh
perpaduan kaum di negara kita.

Isu kedua yang ingin saya bawa dalam perbahasan saya adalah merujuk kepada
perkataan “inklusif’ lebih tepat lagi ia berkaitan dengan Bab 5 dalam buku RMKe-12
menangani kemiskinan dan membangunkan masyarakat inklusif. Tuan Yang di-Pertua,
saya membaca dalam muka surat 55 pencapaian inisiatif terpilih, peningkatan pendapatan
B40 yang mana antara lain menyebut dalam tempoh Rancangan Malaysia Ke-11 pelbagai
inisiatif telah diperkenalkan untuk meningkatkan pendapatan dan kuasa beli B40 yang
memberi kesan dalam penambahbaikkan kedudukan sosioekonomi isi rumah secara
keseluruhan.

Pendapatan bulanan isi rumah B40 telah meningkat daripada RM3,000 pada
tahun 2016 kepada RM3,166 pada tahun 2019. Pendapatan purata bulanan isi rumah B40
pula meningkat daripada RM2,898 pada tahun 2016 kepada RM3,152 pada tahun 2019.
Walau bagaimanapun Tuan Yang di-Pertua, pekali Gini keseluruhan meningkat kepada
0.407 peratus berbanding 0.399 peratus menggambarkan jurang ketidaksamarataan
pendapatan semakin melebar.

Tuan Yang di-Pertua, seperti mana yang kita tahu golongan B40 _ ini
kebanyakannya adalah daripada golongan bumiputera. Namun tidak dinyatakan dalam
buku RMKe-12 ini bumiputera kaum mana atau dari negeri mana. Oleh itu pada pendapat
saya adalah lebih baik apabila kerajaan membuat kajian sosioekonomi dan
mengumpulkan data bagi bumiputera. Data itu hendaklah dipecahkan kepada bumiputera
di Semenanjung dan bumiputera di Sabah dan Sarawak.

Pemecahan data ini penting kerana tidak boleh samakan taraf sosioekonomi dan
mengambil kira secara purata pendapatan orang bumiputera di Semenanjung yang saya
fikir termasuk semua bumiputera tidak kira bumiputera yang tinggal di Hartamas, Mont
