DR.04.10.2021 83

Saya bangkitkan persoalan ini kerana semasa kemuncak tindak balas terhadap
penularan COVID-19 dalam negara sebelum ini, terdapat kesan meluas dan kebimbangan
dalam kalangan rakyat mengenai bekalan makanan dalam negara buat masa sekarang
dan pada masa hadapan.

Pandemik ini patutnya menjadi satu peringatan kepada kita untuk menambah baik
keselamatan sistem bekalan makanan kita. Masa pun tidak mencukupi untuk saya
membangkitkan perkara yang lain. Baiklah, terima kasih.

Tuan Yang di-Pertua: Terima kasih Yang Berhormat Cheras. Seterusnya Yang
Berhormat Keningau.

Datuk Dr. Jeffrey Kitingan [Keningau]: Terima kasih Tuan Yang di-Pertua.
Pertama, saya ingin mengucapkan tahniah kepada Yang Berhormat Bera atas pelantikan
beliau sebagai Perdana Menteri Kesembilan.

Tuan Yang di-Pertua, dan Ahli-ahli Yang Berhormat Dewan yang mulia ini telah
mendengar laungan, desakan dan suara-suara keperitan dan mengemis daripada Ahli-
ahli Yang Berhormat Sabah dan Sarawak mengenai kemunduran, kemiskinan tegar di
mana sembilan daripada 10 daerah yang termiskin adalah di Sabah dan Sarawak
walaupun Sabah dan Sarawak adalah penyumbang nombor tiga dan nombor lima kepada
Keluaran Dalam Negara Kasar (KDNK) negara.

Sarawak adalah pengeluar gas asli yang terbesar dan Sabah juga adalah
pengeluar lebih daripada 60 peratus minyak mentah negara. Malahan Sabah dan
Sarawak adalah the golden goose that lays the golden revenue for Malaysia. Tanpa hasil
dan sumber-sumber dari Sabah dan Sarawak, tidak mungkin pembangunan dan
kemajuan yang ada di Semenanjung Malaysia ini kita boleh lihat pada masa sekarang ini.

Tuan Yang di-Pertua, kami di Sabah dan Sarawak tidak memohon, tidak meminta
apa yang kita tidak berhak. Kami hanya menuntut apa yang sepatutnya. Sabah dan
Sarawak hanya idam-idamkan layanan yang adil dan saksama dan juga melaksanakan
hak-hak Sabah dan Sarawak seperti mana yang telah dipersetujui bila Bapa
Kemerdekaan menubuhkan Malaysia.

Pemimpin-pemimpin sekarang di pusat dan daripada Semenanjung Malaysia,
saya mintalah supaya jangan terlalu obses dengan menguasai politik di Sabah dan
Sarawak. The time is now, here, put into action and develop Sabah melalui RMke-12.
Peruntukan RM400 bilion untuk RMKe-12 harus diagih dengan formula 50 peratus untuk
Semenanjung Malaysia, 25 peratus untuk Sarawak dan 25 peratus untuk Sabah.

Kerajaan Pusat ada dua pilihan. Satu mengekalkan cara lama dengan peruntukan
agihan lapan atau 10 peratus untuk Sabah dan Sarawak atau menggunakan cara baharu
iaitu 25 peratus.

Layankan Sabah dan Sarawak dengan sama dan adil dan agihan peruntukan
seperti yang saya sebutkan tadi, 50 peratus Semenanjung Malaysia, 25 peratus Sabah,
25 peratus di Sarawak.

Sebelum menolak cadangan ini, dengarlah laungan-laungan dan suara-suara
sumbang di luar sana untuk Sabah dan Sarawak keluar Malaysia. Dengan layanan dan
peruntukan yang saksama dan adil, kerajaan akan dapat mengekalkan golden goose
Sabah dan Sarawak ini di dalam Persekutuan Malaysia.

Peruntukan dan pembangunan untuk Sabah dan Sarawak tidak boleh
dilengahkan lagi. Di Kalimantan, jalan raya empat lorong dan enam lorong sudah siap di
bina dan kawasan-kawasan estet makanan pun sudah siap dibina dan sedang berhasil.
Hanya menunggu permulaan pembinaan ibu negara Indonesia di Samarinda, Kalimantan.

Jika terlambat, segala pelaburan asing akan menjurus ke Kalimantan dan
pembangunan terlewat untuk Sabah dan Sarawak tidak akan memberi impak yang
sepenuhnya untuk menarik pelaburan asing di Sabah dan Sarawak. Dengan izin,
Kalimantan is now forging ahead in full steam and we have no time to lose.
