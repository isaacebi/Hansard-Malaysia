14 DR.04.10.2021

Ini kerana kita faham bahawa sekarang ini masalah ialah usahawan telah
menghadapi berbagai-bagai masalah. Dalam masa yang sama, di bawah MEDAC, agensi
di bawah MEDAC, kita akan bekerjasama. Jika ada mana-mana agensi yang mempunyai
pinjaman di bawah MEDAC ini tetapi mereka ada masalah dan kita akan memberikan
kelonggaran untuk memberikan pinjaman.

Contoh, kalau dia ini penyewa Bangunan UDA, tidak boleh nak terus berniaga
kerana modal tak cukup. Maka, kita akan bekerjasama dengan TEKUN ataupun SME
Bank untuk memberikan pinjaman kepada usahawan-usahawan ini. Jadi, kita akan
sentiasa melihat bagaimana untuk kita dapat memulihkan, bukan sekadar memulihkan
kembali ekonomi tetapi usahawan-usahawan yang sedang terkesan kerana pandemik
COVID-19 ini. Terima kasih.

Datuk Haji Hasanuddin bin Mohd Yunus [Hulu Langat]: Terima kasih Tuan
Yang di-Pertua. Ahli-ahli Parlimen dan rakyat Malaysia sangat mengharapkan Menteri-
menteri dan Timbalan Menteri berani menjawab, bukan hanya pada dasar kementerian
dia sahaja tetapi dasar Kabinet itu sendiri.

Seperti soalan judi tadi, saya lihat ada Timbalan Menteri yang tak berani untuk
memberikan pandangannya dengan jelas. [Tepuk] Pakej Perlindungan Rakyat dan
Pemulihan Ekonomi (PEMULIH), saya difahamkan 15 Jun dahulu, RM150 bilion ke arah
pemulihan fasa dua, tiga dan empat dalam Pelan Pemulihan Negara.

Saya bimbang wang sebanyak itu akan berlaku ketirisan, cukai tak rasmi, mark-
up dan make-up tambahan tanpa fokus kepada objektif asal. Apakah kursus-kursus,
modul, kemudahan, berapa ramai yang telah mengikutinya serta berapa sasaran yang
telah dirancang untuk itu supaya berlaku kerjasama antara kementerian ini dan
Kementerian Kewangan? Terima kasih.

Tan Sri Noh bin Haji Omar: Terima kasih. Saya bersetuju seperti Yang
Berhormat kata. Dalam segi pelaksanaan ini, kita tengok ada dua. Satu, dasar. Dasar ini
dah betul dah. Kita dah bagi peruntukan berbilion-bilion seperti Yang Berhormat cakap
tetapi yang silap kerana pelaksanaannya yang kadang-kadang birokrasinya masih ada,
kadang-kadang red tape kuat dan sebagainya, mengikut keadaan seperti biasa
sedangkan kita dalam keadaan yang luar biasa.

Oleh sebab itu, saya di MEDAC, kita mengambil beberapa langkah. Sebagai
contoh, setiap satu halangan kadang-kadang yang menyebabkan lambat proses ini, nak
tengok CCRIS, nak tengok CTOS. Jadi, saya dah beritahu bahawa di bawah kementerian
MEDAC, kita ketepikan. CCRIS ketepikan, CTOS ketepikan, tolong dengan segera dan
juga proses untuk meluluskan ini mestilah mengikut apa yang telah ditetapkan oleh
agensi-agensi.

Oleh sebab itulah kementerian saya menubuhkan Jawatankuasa Pemantau untuk
memastikan apa yang dijanjikan oleh agensi ini mesti dilaksanakan. Jika ada di antara
agensi-agensi ini tidak melaksanakan dengan janji yang telah diberikan, maka mereka
yang memohon pinjaman boleh membuat aduan kepada pihak MEDAC. Oleh sebab itu,
kita nak pastikan bahawa apa yang diperuntukkan berbilion-bilion ini benar-benar sampai
kepada rakyat.

Sebagai contoh, target kementerian saya dalam tempoh 100 hari ini, nak
menolong hampir 179 ribu usahawan-usahawan. Ini sama ada tercapai ataupun tidak,
inilah pemantauan yang akan dibuat.

Saya minta Ahli-ahli Parlimen dalam Dewan ini, jika ada rungutan daripada mana-
mana rakyat yang mengatakan agensi di bawah MEDAC ini lambat, slow, macam-macam
nak lagi, tolong laporkan kepada saya. Saya janji tindakan tegas akan diambil kepada
mana-mana pegawai yang melengah-lengahkan atau menyusahkan rakyat untuk
mendapat bantuan. [Tepuk] Terima kasih.
