DR.04.10.2021 55

Tuan Yang di-Pertua, seterusnya hampir semua pembahas yang bercakap dan
mewakili kawasan masing-masing membangkitkan isu perbezaan ataupun jurang
pembangunan mengikut wilayah yakni kerajaan harus terima hakikatnya bukan hanya
antara wilayah Sabah, Sarawak dengan Semenanjung tetapi di antara negeri-negeri di
dalam Semenanjung. Kita ada ikhtiar sebelum ini, pembangunan koridor dan sebagainya
tetapi tidak dapat membangunkan koridor-koridor tertentu seperti Pantai Timur, utara pun
belum berapa membangun.

Jadi, kerajaan harus mencari jalan supaya perbezaan yang terlalu nyata antara
wilayah ini dapat dirapatkan jurangnya, kalau tidak kita akan berhadapan dengan isu
gerakan penduduk dari luar bandar ke bandar yang menyebabkan kesan-kesan sosial
terhadap kehidupan mereka. Kalau kerajaan segera membuka pusat-pusat pembangunan
yang baharu, tidaklah sampai macam Indonesia membangunkan ibu kota barunya di
Kalimantan tetapi dalam konteks pembangunan industri-industri yang tertentu mengikut
keupayaan ataupun aset-aset yang ada di kawasan tertentu itu harus disegerakan.

Kalau pelancongan itu yang menjadi tumpuan ataupun yang menjadi aset bagi
sesebuah daerah, Dungun tadi misalnya ataupun Lumut yang saya wakili maka
seharusnya aktiviti-aktiviti sedemikian dipergiatkan. Kalau ada kawasan-kawasan yang
boleh dibangunkan sebagai pelabuhan-pelabuhan, barter trading kah, pelabuhan kecil laut
tidak dalam seperti di Lumut juga harus difikirkan bagaimana hendak menyambungkan
Lumut dengan kawasan-kawasan yang lain melalui highway yang sudah sedia ada
ataupun melalui sistem rel ke tempat-tempat lain.

Kita juga memerlukan ekosistem sokongan yang boleh membantu contohnya
kemudahan komunikasi, sistem pendidikan di kawasan-kawasan yang tertinggal ini. Ini
mesti dibuat secara serius dan kajian mestilah disegerakan untuk memastikan data-data
yang lengkap supaya kita tidak lagi menumpukan pembangunan hanya di tempat-tempat
yang sedia membangun. Kita harus mencari potensi-potensi baharu di kawasan-kawasan
pembangunan yang baharu terutamanya di kawasan-kawasan pertanian di mana
penduduknya antara mereka dalam golongan berpendapatan yang kurang.

Kita sudah bercakap mengenai teknologi dalam pertanian menggunakan dron,
menggunakan artificial intelligence dan sebagainya tetapi ia tidak dipick-up oleh pemain-
pemain dalam industri sehingga kita masih lagi berada dalam keadaan pertanian cara
lama. Apabila berlaku malapetaka daripada segi cuaca yang tidak baik, banjir dan
sebagainya maka petani-petani kita akan menghadapi masalah di dalam industri mereka.

Jadi harus kita cari jalan supaya penggunaan teknologi ini betul-betul dapat
membantu walaupun berlaku apa-apa malapetaka ataupun bencana, mereka kekal dapat
melaksanakan tanggungjawab ekonomi mereka, jadi tidak timbul rasa tidak puas hati
seperti yang disebutkan oleh Yang Berhormat Baling, menangani isu banjir sudah
berlarutan, bukan di Baling sahaja tetapi di banyak tempat juga mengemukakan masalah
yang sama.

Ada di antara kita di negara ini bersaing antara wilayah, sebuah wilayah dengan
sebuah wilayah dan negeri dengan negeri untuk merebut contohnya peluang-peluang
pelaburan dari luar. Kalau ini tidak diselaraskan, Kerajaan Pusat tidak mengambil
perhatian, kita tidak dapat melihat pembahagian ataupun nikmat daripada pelaburan luar
itu masuk secara menyeluruh kepada negeri-negeri yang lain, tidak hanya terhad kepada
negeri-negeri yang sudah pun mempunyai prasarana yang baik, jalan, pelabuhan. Maka
di situlah tumpuan pelaburan luar dan tempat lain akan kekal menjadi kawasan pertanian
yang tertinggal ataupun kawasan nelayan yang sentiasa terganggu oleh keadaan cuaca.

Jadi ini memerlukan penyelarasan daripada pihak pusat supaya pelaburan-
pelaburan yang datang itu dapat diagihkan mengikut kawasan-kawasan yang memerlukan
bukan kawasan-kawasan yang sudah sedia ada.

Dalam konteks ini, Perdana Menteri menyebutkan tentang IR 4.0 harus diberikan
penekanan yang bersungguh-sungguh baik daripada segi persiapan prasarananya
ataupun pembinaan tenaga manusianya di universiti-universiti. Ini memerlukan
kesungguhan di dalam kita merangka pendidikan anak bangsa kita sama ada daripada
segi kos, pembelajarannya dipermudahkan, ilmu atau mata pelajaran yang sesuai dengan
