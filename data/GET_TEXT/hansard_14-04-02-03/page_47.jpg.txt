DR.27.10.2021 39

Secara umumnya saya bersetuju dengan hukuman denda dan penjara yang
dinaikkan. Ini menunjukkan dengan jelas ketegasan kerajaan di dalam memastikan
tempat kerja di dalam negara sentiasa selamat dan sihat. Walau bagaimanapun,
beberapa perkara yang perlu diambil kira oleh Kementerian.

Satu, Jabatan Keselamatan dan Kesihatan Pekerjaan (JKKP) sebagai pemegang
amanah dan penguat kuasa dalam akta ini perlu fokus kepada aktiviti penguatkuasaan di
tempat kerja.

Kedua, dengan pindaan menaikkan nilai denda dan tempoh hukuman penjara
semata-mata, tanpa tindakan penguatkuasaan, tidak akan membawa apa-apa makna
Tuan Yang di-Pertua. Kelewatan proses pengeluaran permit, mesin, kekurangan bilangan
kakitangan pemeriksaan dan kelemahan proses siasatan merupakan perkara pokok yang
perlu diutamakan.

Tuan Yang di-Pertua, tidak boleh dinafikan antara faktor penyebab kes-kes ini
berlaku antaranya adalah kerana kelemahan penguatkuasaan itu sendiri termasuk satu
kekurangan pegawai pemeriksaan. Petikan akhbar bertarikh 17 Januari 2019 menyebut
100 orang pantau 14 ribu buah tapak projek.

Ini bermaksud seorang pegawai JKKP terpaksa membuat pemantauan ke atas
lebih 100 buah tapak pembinaan Tuan Yang di-Pertua. Backlog ke atas aset-aset seperti
mesin dan jentera lif dan eskalator yang memerlukan permit yang beroperasi dinyatakan
bahawa lebih 400 ribu- aset yang perlu permit JKKP. Inspektor JKKP hanya berjumlah
173 orang sahaja berdasarkan maklumat yang saya terima pada tahun 2019. Hanya 60
peratus sahaja aset-aset ini yang sempat mendapat permit.

Ini bermakna Tuan Yang di-Pertua, 40 peratus ini tidak sempat diperiksa. Saya
mohon perlu ditambah dan mohon pada JPA untuk memberi Menteri dan kementerian
ditambahkan anggotanya.

Kepelbagaian bidang tugas JKKP juga perlu dilihat mengganggu tugas hakiki
mereka. Kita boleh lihat kepada profil JKKP yang dinyatakan di laman web JKKP sendiri.
Selain menguatkuasakan Akta AKKP 1994, mereka juga:

(i) menjalankan kajian, pendidikan dan pembangunan R&D;
(ii) menjalankan program-program galakan dan publisiti;

(iii) memberi khidmat nasihat dan maklumat; dan

(

iv) menjadi urus setia untuk majlis negara bagi keselamatan dan
kesihatan pekerja.

Tuan Yang di-Pertua, perkara yang saya cuba kaitkan dengan perkara tadi adalah
berkaitan klausa baharu yang dimasukkan dalam rang undang-undang pindaan ini. Apa
yang saya rasa menambah lagi bebanan tugas dan kuasa JKKP.

Pada muka surat 28, menyatakan Bahagian VIIA, kurang kompeten dan penyelia
latihan berdaftar. Klausa ini menyebut bahawa Ketua Pengarah JKKP mengawal selia
pengurusan orang yang kompeten dan penyelia latihan. Ini bagi saya merupakan
penambahan bebanan tugas dan kerja hakiki sebenarnya JKKP.

Orang yang kompeten dan penyelia latihan ini bukan melibatkan tempat kerja
Tuan Yang di-Pertua. JKKP seharusnya menumpukan perhatian sepenuhnya kepada
penguatkuasaan, pemeriksaan, penyiasatan, pematuhan, peraturan majikan dan pekerja
di tempat kerja.

Tuan Yang di-Pertua, dengan kekangan kekurangan pegawai pemeriksaan
ditambah lagi dengan bilangan backlog yang semakin saban tahun meningkat, dengan
kejadian kemalangan maut yang tiap-tiap tahun terjadi, langkah menambah peranan yang
indirectly seperti ini hanya akan mengakibatkan JKKP lari daripada fungsi asas mereka,
Tuan Yang di-Pertua.
