66 DR.27.10.2021

kesihatan mental atau penyakit pekerjaan lain seperti hilang pendengaran, keracunan
pekerjaan dan masalah psikologi pekerjaan, pihak kementerian akan mengubah atau
menambah baik beberapa peraturan khusus yang berkaitan dengan penyakit berkaitan
pekerjaan, penggunaan bahan kimia di tempat kerja. Peraturan pendedahan bunyi bising
juga telah digubal dan diwartakan di bawah Akta 514 pada tahun 2019.

Tuan Yang di-Pertua, fasal 26 akan memberikan definisi baharu perkhidmatan
kesihatan pekerjaan kepada pengawasan perubatan dan pemeriksaan perubatan, tidak
termasuk rawatan perubatan yang bersifat mencegah kepada pekerja. Perkhidmatan
kesihatan tersebut diperuntukkan di bawah seksyen 28 dan Undang-undang Keselamatan
dan Kesihatan Pekerjaan. Dengan adanya rang undang-undang pindaan yang
menyokong pelaksanaan perkhidmatan kesihatan pekerjaan, akan dapat mewujudkan
persekitaran kerja yang selamat, sihat dan kondusif dan seterusnya memberikan manfaat
kepada pekerja seperti berikut:

(i) meningkatkan keyakinan pekerja untuk melaksanakan kerja
secara produktif;

(ii) menjamin keupayaan pekerja melalui pencegahan penyakit dan
keracunan pekerjaan yang boleh menyebabkan kesihatan
terjejas;

(iii) mengelakkan daripada menjadi beban kepada keluarga,

masyarakat dan negara akibat penyakit dan keracunan
pekerjaan; dan

(iv) memberikan kesan positif terhadap kualiti hidup pekerjaan dan
kualiti hidup pekerja.

Tuan Yang di-Pertua, seterusnya berkenaan isu yang dibangkitkan oleh Yang
Berhormat Kuala Krai mengenai kenaikan denda yang tinggi untuk kesalahan
keselamatan dan kesihatan pekerjaan adalah selaras dengan praktis yang dilaksanakan
di negara-negara maju yang lain bagi memastikan majikan menjalankan tanggungjawab
mereka dalam memelihara keselamatan dan kesihatan para pekerja. Kerajaan juga tidak
mahu pihak majikan hanya menumpukan aspek keuntungan perniagaan semata-mata
hingga mengabaikan aspek keselamatan dan kesihatan pekerja.

Untuk makluman Yang Berhormat, pada tahun 2020 seramai 32,674 pekerja
terlibat dengan kemalangan tempat kerja dengan 312 daripadanya merupakan
kemalangan maut. Pihak kerajaan berpandangan pekerja adalah aset yang penting
kepada negara yang mencari nafkah dan rezeki untuk keluarga mereka seterusnya
menyumbang kepada kemajuan negara. Negara akan mengalami kerugian yang besar
jika terdapat para pekerja tercedera atau maut disebabkan pekerjaan mereka.

Pertubuhan Buruh Antarabangsa menganggarkan negara kehilangan empat
peratus daripada KDNK berpunca daripada kemalangan dan penyakit pekerjaan. Sebagai
contoh di United Kingdom, denda yang boleh dikenakan terhadap majikan adalah tanpa
had jika melibatkan kemalangan di tempat kerja yang menyebabkan kematian.

Tuan Yang di-Pertua, kerajaan juga berpandangan kadar denda sedia ada adalah
terlalu rendah dan pihak kerajaan sering mendapat maklum balas daripada orang awam,
parti politik, NGO dan kesatuan sekerja yang meminta supaya kadar penalti ini dinaikkan.
Ini boleh dilihat dengan hukuman denda yang dikenakan kepada kontraktor utama yang
bertanggungjawab dengan kos kemalangan maut yang melibatkan kematian 11 orang
pekerja di tapak pembinaan di Tanjung Bungah, Pulau Pinang, pada tahun 2017 yang
hanya didenda RM35,000 sahaja selepas kita dapati 11 orang maut.

Walaupun pihak mahkamah telah menjatuhkan hukuman kepada pihak kontraktor
tetapi maklum balas yang diterima daripada orang awam, ahli politik, NGO dan kesatuan
sekerja masih tidak berpuas hati dengan jumlah denda yang terlalu kecil jika dibandingkan
dengan nyawa pekerja yang melayang tanpa pembelaan yang sewajarnya.

Ini memberi persepsi negatif terhadap kerajaan yang dikatakan tidak serius
dengan melindungi aspek keselamatan dan kesihatan pekerja. Denda yang rendah
menyebabkan pihak majikan tidak akan memandang serius isu berkenaan keselamatan,
