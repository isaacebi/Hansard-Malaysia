DR.27.10.2021 3

01010

Timbalan Yang di-Pertua [Dato’ Mohd Rashid Hasnon]: Baik, saya buka
soalan tambahan pertama, Yang Berhormat Tanjong Manis.

Tuan Haji Yusuf bin Abd Wahab [Tanjong Manis]: Terima kasih Yang
Berhormat Menteri. Kita berharap selepas ini mungkin lebih ramai lagi pelancong yang
akan sampai ke Sarawak dan juga negeri-negeri lain. Untuk makluman Yang Berhormat
Menteri, Tanjong Manis terkenal dengan kain songket Rajang, udang kering Belawai, ikan
salai dan gula apong di Pulau Bruit, dolfin, buaya dan lain-lain lagi.

Baru-baru ini, Sarawak Forestry Corporation (SFC), sebuah badan berkanun di
Sarawak telah memaklumkan kepada saya tentang penemuan beberapa kumpulan
monyet Belanda atau proboscis monkey di kawasan Tanjong Manis terutamanya di
Batang Paloh. Ini adalah di luar kawasan totally protected areas (TPA). Ini merupakan
produk pelancongan baru yang berpotensi untuk membawa luar negeri ke kawasan ini
untuk melihat monyet Belanda dan produk-produk pelancongan lain di Tanjong Manis.

Soalan saya, apakah bantuan yang kementerian dapat salurkan kepada
pengusaha pelancong untuk memperkenalkan produk pelancongan baru ini kepada
pelancong dari dalam dan luar negeri?

Soalan berkaitan, secara umumnya, apakah inisiatif dan insentif yang akan
ditawarkan oleh kementerian kepada pengusaha pelancongan tempatan Sarawak untuk
merancakkan lagi industri pelancongan di Sarawak? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tanjong Manis. Silakan Yang Berhormat Menteri.

Dato’ Sri Hajah Nancy Shukri: Terima kasih Yang di-Pertua dan terima kasih
Yang Berhormat Tanjong Manis.

MOTAC sentiasa berusaha untuk mengetengahkan produk-produk dan
penemuan pelancongan baru, bukan sahaja di Tanjong Manis tetapi di seluruh negara.
Antara bantuan yang boleh diberikan oleh kementerian melalui Tourism Malaysia iaitu
insentif Galakan Melancong Malaysia atau lebih dikenali dengan GAMELAN.

Insentif Galakan Melancong Malaysia atau lebih dikenali dengan GAMELAN dan
juga Geran Sokongan Pelancongan, Seni dan Budaya (GSPSB) telah diperkenalkan oleh
kementerian kewangan melalui Kementerian Pelancongan, Seni dan Budaya dalam
usaha membantu pengusaha industri pelancongan, pihak NGO serta pengusaha
penginapan yang berdaftar menggunakan konsep geran sempadan atau, dengan izin,
matching grant.

Insentif ini dapat mengurangkan beban kos promosi kepada penggiat industri
pelancongan dalam Malaysia dan seterusnya menggalakkan pelancongan domestik serta
meningkatkan ketibaan pelancong asing terutama semasa tempoh pemulihan COVID-19.
Insentif promosi ini akan meningkatkan visibility bagi acara-acara pelancongan negara
termasuk program-program yang dianjurkan dengan sokongan geran ini di Sarawak.

Sekali lagi Tuan Yang di-Pertua, panjang jawapan saya untuk membantu mereka
untuk mengetahui. Jadi, saya akan beri secara bertulis jawapan yang penuhnya. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang kedua, saya jemput Yang Berhormat Padang
Serai.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Saya mohon penjelasan daripada pihak kementerian, bolehkah Menteri terangkan
secara terperinci mengenai garis masa pembukaan sektor pelancongan di seluruh
Malaysia? Terima kasih Menteri. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Padang Serai. Sila.
