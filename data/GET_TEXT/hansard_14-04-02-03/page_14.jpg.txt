6 DR.27.10.2021

Namun demikian Yang Berhormat, kerajaan boleh menggalakkan mereka tetapi
ia tertakluk kepada keputusan kerana perjanjian di antara penyewa dan pemberi sewaan
itu. adalah tertakluk kepada perjanjian asal. Namun demikian, kerajaan akan
menggalakkan dan kementerian mengambil pandangan Yang Berhormat sebagai satu
pandangan yang baik. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat.

Tuan Khalid bin Abd Samad [Shah Alam]: Galakan kerana Keluarga Malaysia,
kempen yang telah dimulakan oleh Yang Berhormat Pandan dahulu. Semangat Keluarga
Malaysia saling membantu. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih.
Pertanyaan tambahan kedua. Kalau tidak ada, saya teruskan dengan menjemput Yang
Berhormat Datuk Seri Panglima Abdul Azeez bin Abdul Rahim.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua.

Hormati bahasa jiwa bangsa,
Tamil, Melayu dan juga Cina,
Itulah kebanggaan kita Keluarga Malaysia.
Soalan saya nombor tiga.

3. Datuk Seri Panglima Abdul Azeez bin Abdul Rahim [Baling] minta Menteri
Kanan Pendidikan menyatakan apakah ada perancangan untuk pihak kementerian
menjadikan subjek pengurusan kewangan sebagai subjek mandatori di peringkat sekolah
menengah bagi mengelak lebih ramai anak muda terdedah dengan masalah kewangan
pada masa hadapan.

Timbalan Menteri Pendidikan | [Dato’ Dr. Mah Hang Soon]: Terima kasih.
Tuan Yang di-Pertua, Kementerian Pendidikan Malaysia (KPM) sentiasa berusaha untuk
memastikan kurikulum yang digubal relevan dengan keadaan semasa. Buat masa ini KPM
tidak mewujudkan mata pelajaran khusus berkaitan pengurusan kewangan sebagai mata
pelajaran mandatori. Walau bagaimanapun, elemen pengurusan dan perancangan
kewangan merupakan satu daripada enam elemen dalam pendidikan kewangan yang
telah diintegrasikan dalam kurikulum bermula daripada peringkat prasekolah hingga ke
sekolah menengah.

Elemen pengurusan dan perancangan kewangan dalam pendidikan kewangan
menerapkan pengetahuan dan kemahiran merancang dan mengurus kewangan peribadi
di samping menerapkan nilai kewangan secara rasional dan bertanggungjawab.

Untuk makluman Ahli Yang Berhormat, pengintegrasian elemen ini telah
dilaksanakan dalam mata pelajaran teras seperti Bahasa Melayu, Bahasa Inggeris,
Matematik, Pendidikan Moral dan Pendidikan Islam pada peringkat menengah rendah dan
menengah atas. Elemen ini turut diintegrasikan dalam mata pelajaran elektif iaitu
Ekonomi, Prinsip Perakaunan, Perniagaan, Sains Rumah Tangga dan Pertanian pada
peringkat menengah atas.

Melalui pelaksanaan pengintegrasian elemen tersebut dalam mata pelajaran
teras dan elektif, KPM yakin murid dapat mempelajari asas pengurusan kewangan yang
boleh dipraktikkan dalam kehidupan seharian. Pendekatan ini secara tidak langsung akan
melahirkan murid yang celik Kewangan dan mendidik mereka daripada terdedah kepada
masalah kewangan yang serius pada masa akan datang. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan, sila
Yang Berhormat Baling.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua, terima kasih Yang Berhormat Timbalan Menteri. Kalau kita tengok
