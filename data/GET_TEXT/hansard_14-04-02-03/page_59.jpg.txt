DR.27.10.2021 51

ergonomik. Ini termasuk computer ergonomics, cellphone ergonomics dan lain-lain
berkaitan dengan SHE.

Malah bukan sektor yang di perbandaran sahaja. Sektor perladangan, pertanian,
perikanan dan luar bandar juga masing-masing ada pendidikan ergonomik yang boleh
diselarikan dengan pekerjaan masing-masing.

Saya yakin, Tuan Yang di-Pertua, seandainya perkara ini diberikan tumpuan
sekarang, kita akan melihat satu pelaburan untung hasil daripada peningkatan kesihatan
modal insan dan peningkatan produktiviti modal insan.

Kedua ialah penekanan keselamatan dan kesihatan khusus bagi sektor p-hailing.
Baru-baru ini, isu telah hangat diperkatakan dalam masyarakat kita iaitu isu yang
merisaukan pengguna jalan raya iaitu keselamatan p-hailing. Ini melibatkan cara
pemanduan motosikal yang laju, berbahaya dan isu yang kerap dikatakan adalah
melanggar lampu isyarat merah.

Walaupun kita boleh melihat perkara ini sebagai satu bidang kuasa Jabatan
Pengangkutan Jalan (JPJ) tetapi dari sudut perniagaannya, boleh juga dijadikan satu
pendekatan oleh pihak Jabatan Keselamatan dan Kesihatan Pekerjaan (DOSH) kepada
syarikat-syarikat p-hailing sama ada yang syarikat p-hailing yang besar mahupun secara
kecil-kecilan. Ini kerana selepas daripada ini, kita tidak menafikan kita akan melihat akan
munculnya syarikat-syarikat ini dalam suasana pada hari ini. Mungkin kita lihat yang ada
pada hari ini ialah Foodpanda, GrabFood dan sebagainya tetapi sebenarnya kemunculan
syarikat-syarikat ini semakin lama semakin banyak dan itu bagus untuk rakyat, tetapi
penekanan terhadap keselamatan juga adalah satu perkara yang penting.

P-hailing ini sebagai industri yang baru sahaja bertapak di Malaysia harus dilihat
sebagai satu skop keselamatan dan kesihatan yang wajar diberikan penekanan selari
dengan sektor baharu tersebut. Ini kerana pemandu p-hailing berdepan dengan pelbagai
risiko kesihatan seperti pendedahan cahaya UV lebih enam jam sehari, kedudukan postur
menaiki motosikal dalam masa yang lama, pendedahan kawasan rehat yang tidak efisien
bagi penunggang motosikal membuatkan ada di antara mereka terpaksa berteduh di tepi-
tepi jalan. Perkara ini seandainya berlanjutan bagi seorang pemandu p-hailing dalam 10
atau 20 tahun akan datang memberikan kesan yang tidak baik kepada penunggang-
penunggang motosikal p-hailing.

Oleh sebab itulah saya kira bahawa kita boleh menjangkakan pemandu-pemandu
yang berada dalam industri ini mereka mungkin tidak dapat bertahan dengan masa yang
lama sebab ancaman-ancaman dari sudut keselamatan ini agak merisaukan.

Saya juga mencadangkan supaya diwujudkan hotline aduan pekerja berkaitan
keselamatan dan kesihatan. Setiap pekerja apabila menceburi satu bidang pekerjaan,
kebanyakannya hanya akan bertanya hak pekerja dari sudut gajinya, cutinya, manfaatnya
yang mereka dapat sepanjang tempoh perkhidmatan. Jarang kita mendengar pekerja
bertanya dari sudut keselamatan dan kesihatan sebagai persoalan utama untuk
mendapatkan pekerjaan.

Kalau kita lihat dari sudut pekerjaan di ofis, di pejabat yang melibatkan pekerjaan
simulasi, coding, designing yang mengambil masa berjam-jam dalam sehari, ramai
pekerja selepas memulakan pekerjaan akan mula membuat aduan kepada majikan dari
perspektif ergonomik tempat kerja yang terpaksa ditanggung kesakitannya oleh pekerja
pada setiap hujung harinya. la melibatkan permohonan kepada majikan untuk
mengubahsuai work stationnya kepada yang lebih sesuai dengan pekerjaan mereka.

Isu ini tidak timbul ketika mereka apply pekerjaan tersebut dan kadang-kadang
majikan memandang hal tersebut remeh dan tidak memberikan hak tersebut. Jadi, di sini
perlunya satu hotline, di samping kita mewujudkan pelbagai akta dan juga kita
mewujudkan pelbagai peraturan, satu hotline di peringkat DOSH yang diberitahu kepada
semua pekerja pada awal kemasukannya iaitu selain daripada mereka mengadu kepada
majikan, mereka boleh mengadu kepada hotline ini supaya apa sahaja berkaitan
keselamatan dan kesihatan sama ada ergonomik, pencemaran dan lain-lain dapat dibuat
secepat mungkin kepada DOSH sebelum isu kesihatan pekerja terjejas.
