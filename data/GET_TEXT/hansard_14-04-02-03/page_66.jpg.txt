58 DR.27.10.2021

Nabi Besar Muhammad S.A.W iaitu dengan ingatan [Membaca sepotong Hadis]. “Kamu
semua dibantu dan ditolong oleh orang-orang yang lemah dan orang-orang bawahan dari
kalangan kamu”. Dengan makna Tuan Yang di-Pertua tidak ada majikan kalau tidak ada
pekerja.

Begitu juga tidak ada yang akan menjadi tauke jika tiada pekerja bawahan. Ini
adalah pusingan kitaran hidup. Oleh itu saya ucap terima kasih atas peluang yang diberi
dalam perbahasan Rang Undang-undang Keselamatan Kesihatan Pekerjaan (Pindaan)
2020 pada kali ini. Pindaan ini dicadangkan bertujuan menaikkan denda ke atas majikan
yang gagal memastikan keselamatan, kesihatan dan kebajikan pekerja di tempat kerja.

Pertamanya saya ingin mengulas berkenaan seksyen 19 dalam rang undang-
undang ini yang mencadangkan denda dinaikkan dari RM50,000 kepada RM500,000 bagi
kesalahan termasuk membabitkan kegagalan majikan untuk menjaga kewajipan am
pekerja dan membentuk dasar keselamatan dan kesihatan.

Saya menyambut baik cadangan kenaikan denda ini kepada RM500,000. Ini
kerana jumlah RM50,000 dari amaun asal yang dikira sangat kecil kepada syarikat-
syarikat yang bersaiz besar serta yang mengaut untung berjuta-juta mahupun berbilion
ringgit setiap tahun. Kemungkinan dengan denda RM50,000 itu potensi berlaku semula
kesalahan yang sama pada masa akan datang mungkin berulang.

Akan tetapi saya juga ingin mencadangkan kepada kementerian untuk
mempertimbangkan memberi sebahagian dari setiap jumlah denda yang dikenakan
kepada syarikat yang ingkar ini diberikan kepada pekerja-pekerja yang terkesan dari segi
fizikal dan mental akibat daripada ketidakpatuhan majikan mereka untuk menjaga aspek
keselamatan serta kesihatan dan kebajikan di tempat kerja. la bagi memberi keadilan
kepada pekerja-pekerja ini serta membantu mereka menempuhi hari-hari yang sukar
dilalui akibat kecederaan yang dialami oleh mereka.

Tuan Yang di-Pertua, selain itu juga saya ingin mencadangkan diwujudkan satu
bentuk penghargaan mahupun pengiktirafan sama ada dalam bentuk pelepasan cukai
atau insentif kewangan atau apa sahaja ganjaran yang sesuai diberikan kepada syarikat-
syarikat yang merupakan majikan yang telah terbukti mematuhi aspek dan kriteria
penjagaan keselamatan dan kesihatan di tempat kerja dalam masa beberapa tempoh.

Ini adalah sebagai satu langkah bagi mendorong mereka untuk mematuhi
peruntukan undang-undang dalam akta ini dan juga salah satu manifestasi bahawa
kerajaan sangat serius dalam hal ini. Majikan yang patuh kita berikan ganjaran insentif
dan yang tidak patuh kita kenakan denda seperti yang dicadangkan dalam akta pindaan
ini. Dengan pematuhan oleh majikan berkenaan membentuk dasar keselamatan dan
kesihatan dalam syarikat, saya meletakkan harapan untuk isu yang melibatkan
kecederaan dan kematian di tempat kerja dapat dikurangkan. la juga memudahkan
kepada agensi kerajaan yang terlibat dalam memantau penjagaan keselamatan dan
kesihatan dalam syarikat-syarikat terbabit dari masa ke masa.

Tuan Yang di-Pertua, saya juga berminat untuk berbincang dengan pindaan bagi
fasal 23 yang bertujuan untuk memasukkan seksyen baharu 26A ke dalam akta ini.
Seksyen 26A yang dicadangkan mengadakan peruntukan bagi hak seseorang pekerja
untuk mengeluarkan dirinya dari apa-apa bahaya atau kerja jika selepas memaklumkan
kepada majikannya atau wakil majikan itu bahawa dia mempunyai justifikasi yang
munasabah untuk mempercayai bahawa terdapat suatu bahaya hampir pasti berlaku.

Majikan itu gagal untuk mengambil apa-apa tindakan yang menghapuskan
bahaya itu. Seorang pekerja yang melaksanakan haknya di bawah seksyen 26A yang
dicadangkan hendaklah dilindungi daripada akibat yang tidak wajar dan tidak boleh
didiskriminasikan. Oleh itu saya ingin menyatakan persetujuan terhadap seksyen baharu
ini bagi melindungi hak pekerja itu dalam memastikan beliau mendapat meneruskan
pekerjaan dalam keadaan selamat.

Seseorang itu tidak berhak dipecat kerana semata-mata melaporkan wujudnya
unsur-unsur bahaya dalam persekitaran tempat kerjanya. Saya ingin merujuk kepada satu
tindakan yang dibuat oleh satu syarikat pengeluar sarung tangan getah dalam negara.
Pada akhir tahun lepas, di mana mereka telah memecat salah seorang pekerjanya kerana
bersuara berkenaan tiada penjarakan fizikal di kalangan pekerja pada waktu bekerja.
