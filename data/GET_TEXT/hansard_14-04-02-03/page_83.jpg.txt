DR.27.10.2021 75

Saya bimbang kalau kita tergopoh-gapah mansuhkan ini, kita hilang satu akta
yang telah berfungsi selama 54 tahun. Oleh sebabnya di Pasir Gudang misalnya, kita ada
Malaysian Heavy Engineering dahulu dipanggil MHE yang membuat- dipanggil pelantar
minyak untuk Petronas dan lain-lain syarikat. Ertinya jentera yang berat terlibat dan
dikawal oleh Akta Kilang dan Jentera ini.

Begitu juga di Pelabuhan Johor. Kita ada kilang yang besar, bukan sahaja di Pasir
Gudang tetapi di Pengerang juga yang tidak sampai 100 kilometer daripada Pasir Gudang,
di Pengerang ada RAPID Petronas, ada Terminal Bebas Laut Dalam milik Syarikat Dialog.
Kilang-kilang petrokimia ini pernah terbakar, Yang Berhormat Menteri. RAPID ini pernah
terbakar di Pengerang, ada terkorban nyawa dan mati. Syarikat kilang petrokimia yang
besar di Pasir Gudang, Titan pernah terbakar yang menimbulkan kegemparan dan
menyebabkan pencemaran udara.

Jadi, walaupun kita telah pinda tadi Rang Undang-undang Keselamatan dan
Kesihatan, saya merasa bimbang apabila terkuburnya, dimansuhkan Undang-undang
Kilang dan Jentera ini. Ertinya satu aspek penggunaan jentera di negara ini iaitu mesin
dalam kilang-kilang yang besar dan juga yang kecil yang bertaraf global ini, maka kita
kehilangan satu akta yang selama ini walau pun dengan serba kekurangannya, dapat
menjaga kebajikan pekerja kita walaupun tidak sempurna.

Jadi, saya boleh menerima dan boleh menyokong pemansuhan ini seandainya
Yang Berhormat Menteri dapat meyakinkan bahawa Undang-undang Keselamatan dan
Kesihatan yang baru kita luluskan itu sudah cukup ampuh untuk melindungi keselamatan
dan kesihatan pekerjaan. Itu sahaja Tuan Yang di-Pertua, perbahasan saya. Terima
kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Pasir Gudang. Seterusnya saya jemput Yang Berhormat Pontian.

4.46 ptg.

Datuk Seri Haji Anmad bin Haji Maslan [Pontian]: Terima kasih Tuan Yang di-
Pertua. Perkembangan Revolusi Industri daripada IR 1.0 kepada IR 4.0. Sebagai contoh,
1.0 ini penggunaan kilang dan penggunaan mesin kuasa wap untuk pengeluaran produk.
Itu dalam satu tempoh lama dahulu, kemudian kepada IR 2.0, peningkatan produktiviti dan
kualiti produk melalui penemuan bahan dan sumber tenaga baharu.

Manakala IR 3.0 menggunakan teknologi pembuatan yang lebih canggih dan
fleksibel untuk menghasilkan produk yang berkapasiti tinggi dan lebih ekonomi dari sudut
pengeluaran dan IR 4.0 iaitu penggunaan peranti pintar yang dihubungkan secara internet
dan menggunakan bahan yang lebih canggih, menggunakan teknologi nano dan
bioteknologi, contohnya.

Ini adalah latar belakang kepada industri yang ada di hadapan kita. Saya ada
banyak melawat kilang di merata tempat ketika jawatan-jawatan saya yang terdahulu dan
melihat suasana di kilang-kilang yang berkaitan. Bahaya yang dihadapi oleh pekerja ini
ada banyak seperti bahaya kimia, bahaya fizikal, bahaya biologi, bahaya ergonomik,
bahaya psikososial ataupun dipanggil hazard kepada kelima-lima perkara itu.

Saya harap apabila akta ini dimansuhkan dan diganti dengan akta baru yang lebih
komprehensif, pada saya perkara-perkara ini perlulah diambil kira. Apakah alasan utama
selain tadi yang telah disebut? Mungkin ada alasan lain oleh pihak kementerian ingin
memansuhkan Akta 139 ini sedangkan akta ini telah berfungsi dengan baik dalam
memastikan keselamatan jentera dan tempat kerja, sedangkan akta ini boleh ditambah
baik bagi mendepani isu keselamatan dan isu kesihatan pekerjaan masa kini.

Akta 139 juga mempunyai beberapa peraturan yang berkaitan dengan kawalan
jentera seperti keselamatan lif penumpang, keselamatan dandang stim dan jentera-
jentera mesin angkat sebagaimana yang diberitahu oleh Ahli Parlimen tadi dan
keselamatan di tapak pembinaan. Mohon penjelasan Yang Berhormat Menteri berkaitan
dengan status peraturan-peraturan tersebut setelah rang undang-undang ini diluluskan
