DR.27.10.2021 29

(ii) untuk mengintegrasikan peruntukan yang terdapat dalam Akta
139 dan Akta 514 bagi mewujudkan satu perundangan
keselamatan dan kesihatan pekerjaan yang komprehensif selaras
dengan perkembangan semasa;

(iii) untuk mencegah risiko keselamatan dan kesihatan pekerjaan
seawal mungkin melalui kewajipan prinsipal dengan mengguna
pakai prinsipal pencegahan dengan izin principal of prevention
dan ini adalah selaras dengan perubahan yang berlaku di dalam
landskap pekerjaan, teknologi dan proses kerja;

(iv) untuk melindungi kesihatan pekerja melalui perkhidmatan
kesihatan pekerjaan dengan izin occupation health service yang
merupakan perkhidmatan bagi perlindungan kesihatan pekerja
semasa bagi pengekalan keselamatan dan kesihatan di tempat
kerja dan juga pencegahan penyakit dan keracunan pekerja;

(v) untuk mengambil kira saranan konvensyen antarabangsa bagi
melindungi hak pekerja;

(vi) mengenakan penalti di bawah akta yang lebih bersifat mencegah
sesuatu kesalahan dilakukan dengan izin, deterrent; dan

(vii) untuk mengurangkan kadar kemalangan di tempat kerja dan
penyakit pekerja.

Dalam menggubal pindaan Akta 541, pihak kementerian telah mengadakan
pelbagai sesi libat urus semenjak tahun 2011 bersama agensi kerajaan, pemegang taruh,
pihak industri serta pihak berkepentingan yang lain. Cadangan pindaan ini juga turut
dibincangkan dalam mesyuarat jawatankuasa teknikal berhubung pindaan ke atas
undang-undang perburuhan di bawah Majlis Penasihat Buruh Kebangsaan dan juga Majlis
Negara bagi Keselamatan dan Kesihatan Pekerjaan yang dianggotai oleh wakil-wakil
daripada pihak kesatuan, majikan dan pekerja.

Tuan Yang di-Pertua, Rang Undang-undang Keselamatan dan Kesihatan
Pekerjaan (Pindaan) 2020 mengandungi 55 fasal yang merangkumi penambahan 27
seksyen baru, pemotongan dua seksyen dan pindaan terhadap 35 seksyen yang sedia
ada.

Seterusnya saya akan menjelaskan fasal-fasal utama dalam rang undang-undang
ini.

Fasal 1 mengandungi tajuk ringkas dan peruntukan mengenai penetapan tarikh
permulaan kuat kuasa pindaan akta ini.

Fasal 2 bertujuan untuk meminda seksyen 1 bagi membolehkan pemakaian Akta
514 ke semua tempat kerja di seluruh Malaysia dan mengecualikan jenis pekerjaan
tertentu daripada pemakaian Akta 514 sebagaimana yang dinyatakan dalam Jadual
Pertama.

Pengecualian daripada pemakaian akta diberikan kepada pekerjaan yang di atas
kapal yang dikawal selia di bawah Ordinan Perkapalan Saudagar 1952 bagi Semenanjung
Malaysia dan Ordinan Perkapalan Saudagar 1960 bagi Sabah dan Sarawak, pekerja
domestik dan juga angkatan tentera.

Fasal 3 bertujuan untuk meminda seksyen 3 mengenai tafsiran dengan
memasukkan tarif penyedia latinan berdaftar, perakuan kelayakan, orang berlesen, orang
kompeten, perkhidmatan kesihatan pekerjaan, kontraktor, ketua pengarah, prinsipal dan
pengamal perubatan berdaftar ke dalam Akta 514 serta meminda takrif lain dengan
perkataan dan ungkapan tertentu.

Tuan Yang di-Pertua, fasal 5 bertujuan untuk menggantikan seksyen 5 dengan
seksyen baru bagi memperuntukkan antara lain seperti yang berikut:

(i) memberi Menteri kuasa untuk melantik ketua pengarah, timbalan
ketua pengarah, pengarah, timbalan pengarah, penolong
