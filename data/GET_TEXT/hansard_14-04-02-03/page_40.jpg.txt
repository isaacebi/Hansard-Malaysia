32 DR.27.10.2021

termasuklah perkhidmatan bagi perlindungan kesihatan pekerja semasa bekerja bagi
penggalakan kesihatan dan kesejahteraan di tempat kerja dan pencegahan penyakit
berjangkit pekerjaan dan keracunan pekerjaan.

Fasal 27 bertujuan untuk memasukkan seksyen baharu 28A bagi memberi
perlindungan kepada mana-mana orang yang menjalankan perkhidmatan kesihatan
pekerjaan daripada dikenakan apa-apa tindakan oleh majikan kerana membuat aduan
mengenai perkara yang dianggap risiko kepada kesihatan atau membuat laporan kepada
Ketua Pengarah mengenai mana-mana pesakit yang dipercayai menghidapi apa-apa
penyakit pekerjaan atau keracunan pekerja.

Fasal 28 bertujuan untuk meminda seksyen 29 bagi memperuntukkan antara lain
bahawa seseorang hendaklah dilantik sebagai pegawai keselamatan dan kesihatan hanya
untuk satu tempat kerja pada satu-satu masa melainkan jika dibenarkan selainnya oleh
Ketua Pengarah.

Fasal 29 bertujuan untuk memasukkan seksyen baharu 29A berhubung dengan
kewajipan majikan untuk melantik salah seorang daripada pekerjanya sebagai penyelaras
keselamatan dan kesihatan pekerjaan di tempat kerja sekiranya majikan mengambil
pekerja lima orang atau lebih pekerja.

Fasal 31 bertujuan untuk memasukkan seksyen baharu 31A berhubung dengan
kuasa Menteri untuk membuat perintah yang disiarkan dalam warta bagi mengehendaki
mana-mana kelas atau perihal orang untuk menghadiri kursus keselamatan dan kesihatan
pekerjaan dengan penyedia latihan berdaftar di bawah akta. Majikan hendaklah
memastikan mana-mana orang tersebut menyelesaikan kursus tersebut sebelum
membenarkan untuk melaksanakan apa-apa kerja yang baginya latihan untuk diperlukan.

Latihan merupakan elemen keselamatan dan kesihatan pekerjaan yang amat
penting bagi memastikan pekerja menjalankan aktiviti berisiko tinggi diberi latihan yang
diperlukan sebelum boleh menjalankan aktiviti tersebut. Menjadi hasrat kementerian
dengan adanya peruntukan mengenai latihan keselamatan dan kesihatan pekerjaan
dalam Akta 514, pekerja dapat menjalankan aktiviti kerja dengan selamat dan sihat, tidak
membahayakan orang lain dan dengan itu, dapat mencegah atau mengurangkan
kemalangan di tempat kerja.

Tuan Yang di-Pertua, bahagian baharu VIIA fasal 32 bertujuan untuk
memasukkan bahagian baharu VIIA yang mengandungi seksyen baharu 31B hingga 31F
berkaitan dengan kawal selia aktiviti orang kompeten dan penyedia latihan berdaftar serta
prosedur untuk pendaftaran, pembaharuan dan pembatalan pendaftaran orang kompeten
dan penyedia latihan.

Ingin ditegaskan bahawa tujuan peruntukan mengenai orang kompeten
dimasukkan ke dalam akta ini adalah untuk memastikan beberapa aktiviti yang
dilaksanakan seperti pemasangan loji, pengendalian loji serta pentaksiran risiko kesihatan
hendaklah dilaksanakan oleh orang yang benar-benar kompeten dan perlu berdaftar
dengan JKKP.

Peruntukan ini dilihat sebagai salah satu usaha untuk menambah baik Akta 514
bagi mengurangkan kadar kemalangan di tempat kerja yang merupakan objektif dan
tujuan utama rang undang-undang ini diubahsuai. Bagi penyedia latihan keselamatan dan
kesihatan pekerjaan pula hendaklah bagi pendaftaran dengan JKKP adalah untuk
memastikan kualiti latihan dan perkhidmatan penyedia latihan sentiasa berada di standard
yang ditetapkan.

Tuan Yang di-Pertua, pindaan peruntukan Bahagian VIII pemberitahuan
mengenai kemalangan kejadian berbahaya, keracunan pekerjaan dan penyakit-penyakit
pekerjaan dan siasatan.

Fasal 33 hingga 35 bertujuan untuk meminda peruntukan dalam Bahagian VIII
antara lain bertujuan untuk:

(i) membenarkan pengapit dengan izin, assessor yang dilantik oleh
Ketua Pengarah di bawah seksyen 33(2) untuk memasuki dan
memeriksa mana-mana premis bagi menjalankan inkuiri;
