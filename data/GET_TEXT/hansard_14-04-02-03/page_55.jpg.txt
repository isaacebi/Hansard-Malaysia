DR.27.10.2021 47

2.33 ptg.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Yang di-Pertua. Pertamanya, terima kasih kepada Tuan Yang di-
Pertua kerana memberi ruang kepada saya untuk mengambil bahagian dalam
perbahasan Rang Undang-undang Keselamatan dan Kesihatan Pekerjaan (Pindaan)
2020 ini.

Saya ingin menarik perhatian Dewan yang mulia ini, pandemik COVID-19 yang
melanda dunia pada hari ini dan juga melanda negara kita telah membawa kesan kepada
ekonomi, kesihatan dan kepada rakyat di negara kita. Pandemik COVID-19 juga telah
menyebabkan ramai pekerja di negara kita telah bekerja secara norma baharu seperti
bekerja dari rumah, bekerja menggunakan gajet secara atas talian. Tidak kurang juga
ramai pekerja yang telah kehilangan pekerjaan dan beralih ke bidang pekerjaan yang
berbeza daripada pekerjaan asal mereka.

Sejak kebelakangan ini kita sering mendengar para pekerja mengalami masalah
tekanan mental disebabkan wabak covid ini. Ada pekerja yang terpaksa bekerja melebihi
masa terutamanya para pekerja yang bertugas di barisan hadapan sama ada para pekerja
di sektor swasta mahupun di sektor awam. Pekerja yang bekerja dari rumah juga turut
menghadapi tekanan mental disebabkan terpaksa menguruskan keluarga dan dalam
masa yang sama terpaksa menguruskan hal-hal berkaitan kerja mereka. Berdasarkan
kajian, antara emosi negatif yang dialami ketika pandemik COVID-19 merupakan
ketakutan, keresahan, kemurungan dan kesedihan.

Untuk para pekerja kita pula kesan negatif ini diburukkan lagi dengan tekanan
disebabkan oleh masalah kerja. Dalam pemerhatian saya, dalam tempoh pandemik
COVID-19 ini, bagi golongan pekerja faktor lain yang menjejaskan lagi tahap kesihatan
mental mereka termasuklah risiko kehilangan pekerjaan dan pekerja mengalami kelesuan
akibat daripada perubahan cara kerja dan pengurangan pekerja. Bagi pemilik syarikat
pula, cabaran untuk memastikan kelangsungan perniagaan susulan pandemik ini, menjadi
satu faktor yang menyebabkan kesihatan mental mereka tidak di tahap yang optimum.

Saya khuatir situasi ini boleh menyebabkan kemalangan pekerjaan dan
peningkatan masalah kesihatan mental dalam kalangan pekerja di negara kita. Saya ingin
bertanya kepada pihak kementerian, apakah langkah-langkah yang telah atau akan
dirangka dan dilaksanakan oleh kerajaan bagi menangani masalah kesihatan mental di
kalangan pekerja?

Tuan Yang di-Pertua, selain daripada isu kesihatan mental kepada pihak pekerja,
saya juga bimbang dengan penyakit pekerjaan lain. Contohnya, pendedahan kepada
bunyi bising yang dihasilkan oleh jentera dan juga pendedahan kepada bahan kimia
berbahaya yang digunakan dalam proses kerja dalam kalangan para pekerja di negara
kita. Saya ingin tahu berapakah bilangan pekerja di negara ini yang telah terjejas
kesihatannya akibat terdedah dengan bunyi bising di tempat kerja dan juga bilangan
pekerja yang telah terkena dengan penyakit pekerjaan yang diakibatkan oleh bahan kimia
di tempat kerja.

Selain itu, saya ingin menarik perhatian Ahli Dewan mengenai pindaan dalam
fasal 26 yang pada pandangan saya mempunyai kaitan dengan kesihatan pekerjaan.
Saya ingin mendapatkan penjelasan daripada pihak Kementerian Sumber Manusia
bagaimana pindaan ini boleh meningkatkan tahap kesihatan pekerja dan seterusnya
dapat mencegah atau mengurangkan masalah kesihatan mental atau penyakit pekerjaan
lain seperti hilang pendengaran, keracunan pekerjaan dan masalah psikososial pekerjaan.
Saya berharap rang undang-undang ini dapat mencegah para pekerja kita dari terkena
penyakit disebabkan oleh pekerjaan mereka. Sekian, terima kasih Tuan Yang di-Pertua.

Dato’ Sri Azalina Othman Said [Pengerang]: Terima kasih Yang Berhormat
Jerai. Tahniahlah ya, kurang daripada 10 minit. Yang Berhormat Lumut, sepuluh minit.
