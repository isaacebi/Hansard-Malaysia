DR.27.10.2021 11

kawasan terjejas dapat dijaga dan jika berlaku semula akan mengurangkan risiko
kehilangan nyawa dan kerosakan harta benda. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Jerai, soalan tambahan pertama.

Tuan Sabri bin Azit [Jerai]: Terima kasih Tuan Yang di-Pertua dan Terima kasih
Yang Berhormat Timbalan Menteri atas jawapan yang diberikan.

01040

Alhamdulillah, pihak kami merasa lega sebab daripada jawapan yang diberikan
tadi, potensi untuk merebak runtuhan-runtuhan cerun tidak akan berlaku lagi. Soalan
saya, mohon penjelasan tentang langkah-langkah intensif jangka pendek oleh pihak
kementerian dengan kosnya sekali dan apakah status bantuan yang diumumkan oleh
Yang Amat Berhormat Perdana Menteri baru-baru ini sebanyak RM75 juta. Sekian.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri, satu minit.

Datuk Ali anak Biju: Terima kasih Yang Berhormat Jerai di atas soalan
tambahan. Yang Amat Berhormat Perdana Menteri pada 23 Ogos 2021 telah
mengumumkan bantuan sebanyak RM75 juta bagi membantu negeri Kedah membaiki
segala kemudahan awam dan infrastruktur di Yan dan Merbok yang rosak akibat terjadi
kepala air tersebut.

Dana tersebut disalurkan kepada Kementerian Alam Sekitar (KASA) bagi kerja-
kerja naik taraf sungai dan sistem aliran pembinaan dua jambatan baru, pembinaan intake
loji rawatan air, pembinaan Empangan Sabo dan kerja pembaikan kemudahan
pelancongan desa serta kerja baik pulih bekalan air. Perincian projek tersebut boleh
dirujuk kepada KASA.

Untuk makluman Tuan Yang di-Pertua, bagi skop KeTSA, KeTSA sedang
menjalankan projek pemetaan kawasan bencana geologi di Gunung Jerai di mana pada
tahun 2021, sebanyak RM848,000 peruntukan telah disediakan bagi kerja-kerja pemetaan
lapangan tanah runtuh dan aliran puing. Sebanyak RM500,000 bagi pembinaan
infrastruktur tolok hujan automatik dan untuk persediaan pembinaan sistem amaran awal
tanah runtuh sebanyak RM300,000.

Pada tahun 2022, sebanyak RM3,392,000 diperlukan bagi kerja-kerja
pengumpulan data tapak lapangan. Sebanyak RM3,050,000 untuk cadangan reka bentuk
kaedah mitigasi tanah runtuh, pembangunan sistem amaran awal tanah runtuh dan
konsep pemerkasaan komuniti, RM100,000 serta penyediaan laporan peta sebanyak
RM50,000.

KeTSA akan memperuntukkan sebanyak RM100,000 daripada peruntukan sedia
ada untuk melaksanakan skop kerja tahun 2021 di mana peruntukan akan disalurkan
kepada GMG Kedah, Perlis, Pulau Pinang yang dilantik sebagai agensi pelaksana. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, sila Yang Berhormat Papar.

Tuan Haji Ahmad bin Hassan [Papar]: Terima kasih Tuan Yang di-Pertua.
Assalamualaikum warahmatullahi wabarakatuh. Saya ingin menyampaikan perasaan
orang-orang di P.175 Papar. Kesian, dia cakap. Kesian, kesian, kesian. Ini macam filem
P.Ramlee.

Tuan Yang di-Pertua, di Parlimen Papar, kami sentiasa berhadapan dengan
masalah alam sekitar di mana banyak tebing sungai yang runtuh mengakibatkan
beberapa buah rumah, begitu juga jalan raya yang terputus apabila terjadinya hujan. Saya
merayu, sebelum masalah ini menjadi barah tahap empat kepada kementerian untuk
mengambil inisiatif atau mengatasi masalah ini supaya orang-orang di Papar, di tempat-
tempat yang terlibat itu dapat tidur dengan nyenyaknya.
