DR.27.10.2021 41

Tidak ada industri yang terpaksa tertangguh akibat daripada perlanggaran
ataupun kecuaian terhadap isu-isu keselamatan dan kesihatan pekerjaan. Jadi, kita harap
bahawa semua pihak harus mengambil langkah yang bijaksana untuk memberikan
kesedaran di semua peringkat.

Tuan Yang di-Pertua, namun begitu, sewaktu kita merangka rang undang-undang
ini, mungkin pada waktu itu belum timbul isu daripada segi pandemik COVID-19. Pada
waktu kita menyiapkan rang undang-undang ini, belum timbul isu pandemik COVID-19.
Oleh sebab itu, apabila saya semak kembali ini, saya pun tidak pasti sama ada atau tidak
peruntukan yang berkaitan dengan soal isu-isu keselamatan dan kesihatan pekerjaan
dalam konteks kerja dari rumah. Sebab, ke hadapan ini kita akan terus berhadapan
dengan isu-isu seperti mana pandemik ini.

Ini yang saya faham bahawa kebanyakannya ialah dia bekerja dari tempat kerja
di kawasan yang telah pun kita sedia maklum. Tetapi pekerjaan dari rumah (work from
home) ini merupakan perkara baharu yang lahir daripada isu kewujudan pandemik
COVID-19 ini.

Jadi, saya minta supaya satu penjelasan daripada pihak kerajaan, bagaimana
persediaan dan persiapan kita untuk berhadapan dengan isu-isu ini? Bagaimana isu soal
keselamatan dan kesihatan pekerjaan? Apakah formula-formula yang perlu disediakan
oleh DOSH ataupun JKKP itu sendiri?

Kemudian, bagi saya bahawa soal seksyen 18A telah memperuntukkan
penyediaan pengisytiharan pekerja yang selamat ke atas majikan untuk memastikan
golongan pekerja dinamik berhubung dengan pekerja-pekerja yang bekerja di bawah
subkontraktor. Ini suatu benda yang sangat perlu untuk diberikan perhatian supaya
pekerja-pekerja yang bekerja di bawah subkontraktor ini perlu diberikan perlindungan.

Saya bawa contoh iaitu pekerja-pekerja di bawah bidang kren menara.
Kebanyakan daripada pengendali-pengendali kren menara ini bekerja dengan
subkontraktor. Jadi, mereka ini selalunya teraniaya kerana subkontraktor ini ialah mereka
tidak berdaftar dengan JTK ataupun CIDB.

Mereka hanya cukup mudah untuk jadi subkontraktor dalam bidang kren menara
ini, hanya daftar dengan SSM dan supply operator. Jadi, pengendali kren menara yang
bekerja dengan subkontraktor atau pihak ketiga ini, majoritinya saya difahamkan oleh
pekerja-pekerja ini, tidak dicarumkan PERKESO dan juga KWSP, serta tidak mengikut
Akta Kerja 1955. Tidak ada offer letter, masa bekerja melebihi had dan kadar upah lebih
masa juga tidak mengikut peruntukan akta.

Jadi, seharusnya penguatkuasaan yang lebih tegas terhadap pihak subkontraktor
ini supaya pihak kontraktor utama itu juga harus bertanggungjawab untuk memberikan
perlindungan kepada golongan ini.

Kemudian, saya juga meminta supaya soal dalam isu kren menara ini, walaupun
kita nampak mereka ini bekerja dalam sektor pembinaan yang lekeh, tetapi tanpa mereka,
bangunan yang tinggi tidak boleh tertegak. Walaupun kita ada seorang engineer, seorang
jurutera yang hebat, yang pakar bagaimanapun, tetapi tanpa pengendali kren menara ini,
engineer yang hebat itu tidak boleh mendirikan sebuah bangunan yang tinggi, yang
mencakar langit dan sebagainya.

Jadi oleh sebab itu, kita minta supaya kerajaan dapat mengatasi masalah
lambakan pengendali kren menara ini kerana kita ada lebih kurang 4,000 yang berdaftar
dengan DOSH.

Saya difahamkan 4,000 yang berdaftar dengan DOSH dan JKKP ini tetapi oleh
kerana kewujudan warga asing yang berstatus pemastautin tetap ini, telah menyebabkan
yang warganegara kita ini agak terpinggir. Ini kerana pihak-pihak subkontraktor ini
melayani lebih kepada pihak-pihak yang berstatus pemastautin tetap. Ini mungkin
disebabkan dibayar dengan gaji yang lebih murah dan sebagainya.

Jadi, oleh sebab itu, pihak kerajaan perlu untuk memastikan supaya pengendali
kren menara ini, pertama sekali, ialah kursus-kursus yang bersifat kompetensi ini akan
dapat diberikan secara yang lebih baik.
