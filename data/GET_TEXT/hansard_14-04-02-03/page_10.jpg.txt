2 DR.27.10.2021

1. Tuan Haji Yusuf bin Abd Wahab [Tanjong Manis] minta Menteri Pelancongan,
Seni dan Budaya menyatakan apakah perancangan untuk memperkenalkan tourism
bubble ke negeri Sarawak, sebagaimana yang telah dimulakan di Pulau Langkawi.

Menteri Pelancongan, Seni dan Budaya [Dato’ Sri Hajah Nancy Shukri]:
Terima kasih Tuan Yang di-Pertua. Bismillahi Rahmani Rahim. Assalamualaikum
warahmatullahi wabarakatuh. Tuan Yang di-Pertua, saya hendak jawab pantun tetapi
banyak yang bertanya soalan.

Jadi, sebelum saya meneruskan jawapan terhadap soalan oleh Yang Berhormat
Tanjong Manis ini, saya mohon izin untuk menjawabnya bersekali dengan 14 soalan lain
kerana menyentuh perkara yang sama iaitu soalan nombor 26 oleh Yang Berhormat Bukit
Bintang pada hari ini 27 Oktober, soalan nombor 29 oleh Yang Berhormat Seputeh dan
soalan nombor 34 oleh Yang Berhormat Tangga Batu bertarikh 2 November, soalan
nombor 3 oleh Yang Berhormat Lenggong, soalan nombor 21 Yang Berhormat Kemaman
dan soalan nombor 34 oleh Yang Berhormat Port Dickson bertarikh 9 November.

Soalan nombor 7 oleh Yang Berhormat Machang dan soalan nombor 31 oleh Yang
Berhormat Taiping bertarikh 15 November, soalan nombor 8 oleh Yang Berhormat Balik
Pulau dan soalan nombor 9 oleh Yang Berhormat Pengerang bertarikh 30 November,
soalan nombor 14 oleh Yang Berhormat Kepong bertarikh 6 Disember, soalan nombor 4
oleh Yang Berhormat Kota Melaka bertarikh 9 Disember serta soalan nombor 4 oleh Yang
Berhormat Kota Kinabalu dan soalan nombor 12 oleh Yang Berhormat Jerlun bertarikh 15
Disember.

Tuan Yang di-Pertua, susulan penularan COVID-19 di seluruh dunia, Malaysia
telah menutup sempadan antarabangsanya sejak Mac 2020, ditambah pula dengan
pelaksanaan Perintah Kawalan Pergerakan (PKP) di seluruh negara. Aktiviti sektor
pelancongan negara menerima impak yang teruk.

Situasi sukar sektor ini bukan hanya berlaku di Malaysia, malah di seluruh dunia.
Walaupun aktiviti sektor pelancongan terbatas namun Kementerian Pelancongan, Seni
dan Budaya (MOTAC) sentiasa meneroka segala peluang dan mempersiapkan penggiat
industri untuk kembali aktif apabila ia dibenarkan beroperasi serta merancang untuk
industri ini bangkit semula selaras dengan Pelan Pemulihan Negara.

Antara inisiatif besar yang dilaksanakan oleh MOTAC adalah memperkenalkan
gelembung pelancongan domestik Langkawi bermula 16 September pada tahun 2021.
Apa yang lebih istimewa adalah pembukaan semula Pulau Langkawi sebagai destinasi
pelancongan domestik melalui projek rintis. Ini dilancarkan semasa larangan rentas negeri
masih berkuat kuasa di seluruh negara.

Kami di MOTAC sebenarnya telah membangunkan perancangan untuk
pembukaan lebih banyak gelembung perjalanan domestik secara berperingkat dan
bersasar selepas Langkawi. Walau bagaimanapun, kita lebih gembira dengan
pengumuman oleh Yang Amat Berhormat Perdana Menteri pada 10 Oktober 2021
berhubung kebenaran aktiviti rentas negeri hasil daripada kejayaan negara mencapai
kadar vaksinasi 90 peratus populasi dewasa.

Ini tentunya membawa khabar yang lebih baik kepada industri pelancongan
negara kerana sebagai industri yang sangat bergantung kepada mobiliti atau pergerakan
kebenaran rentas negeri untuk tujuan pelancongan ini tidak lagi membataskan pergerakan
dan destinasi pilihan yang terhad untuk rakyat Malaysia melancong di dalam negara.
Justeru Tuan Yang di-Pertua, susulan pengumuman kebenaran rentas negeri tersebut,
maka pada masa ini tiada lagi keperluan untuk mewujudkan gelembung-gelembung
pelancongan domestik yang lain.

Jadi, merujuk kepada projek rintis gelembung pelancongan domestik di Pulau
Langkawi, sukacita dimaklumkan bahawa tempoh 16 September hingga 15 Oktober Pulau
Langkawi telah menerima kemasukan seramai lebih 100,000 orang pelawat dari seluruh
negara. Sebenarnya panjang lagi jawapan saya. Memandangkan masa, saya terpaksa
berhenti saya akan beri secara bertulis yang lengkap. Terima kasih.
