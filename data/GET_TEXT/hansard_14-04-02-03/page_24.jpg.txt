16 DR.27.10.2021

7. Tuan Ahmad Fadhli bin Shaari [Pasir Mas] minta Menteri Kanan Pendidikan
menyatakan, adakah kementerian mempunyai cadangan untuk mewujudkan bangunan
dan lokasi Pejabat Pendidikan Daerah Pasir Mas yang sehingga ke hari ini masih lagi
menumpang di bangunan milik sebuah sekolah menengah.

Timbalan Menteri Pendidikan | [Dato’ Dr. Mah Hang Soon]: Terima kasih. Tuan
Yang di-Pertua, Kementerian Pendidikan Malaysia (KPM) sentiasa komited dalam usaha
menyediakan prasarana dan kemudahan infrastruktur pendidikan kepada semua warga
pendidikan di seluruh negara.

Untuk makluman Ahli Yang Berhormat, KPM telah merancang untuk membina
bangunan Pejabat Pendidikan Daerah (PPD) Pasir Mas, Kelantan yang baharu di atas
tapak berstatus hak milik Pesuruhjaya Tanah Persekutuan bagi mengatasi isu
menumpang di bangunan Sekolah Menengah Kebangsaan Sultan Ibrahim 2.

Tapak yang telah dikenal pasti ini merupakan kawasan bendang yang
memerlukan kerja-kerja awal rawatan tanah sebelum pembinaan bangunan boleh
dilaksanakan. KPM akan mengemukakan permohonan peruntukan untuk kerja-kerja
rawatan tanah di tapak tersebut untuk pertimbangan agensi Pusat. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan. Sila Yang Berhormat Pasir Mas.

Tuan Ahmad Fadhli bin Shaari [Pasir Mas]: Terima kasih Yang Berhormat
Timbalan Menteri atas jawapan yang saya kira cukup melegakan kepada warga pendidik
di Pasir Mas khususnya. Apa yang disebut oleh Yang Berhormat Timbalan Menteri tadi
telah pun saya dengar disebut-sebut oleh warga pendidik.

01100

Cumanya, adakah timeline? Kalau boleh diletakkan sasaran untuk kalau boleh
kita letakkan tarikh untuk dimulakan pembinaan atau sekurang-kurangnya tarikh yang
dapat disiapkan supaya ia memberikan satu berita gembira kepada kami di Pasir Mas dan
juga saya lihat bagaimana bajet yang untuk penyelenggaraan sekolah Yang Berhormat
Timbalan Menteri. Saya lihat bahawa bajet untuk penyelenggaraan sekolah-sekolah juga
nampaknya masih belum turun terutama di Pasir Mas dengan atapnya, dengan prasarana
yang tidak terjaga.

Boleh Yang Berhormat Timbalan Menteri bagi komen sikit. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pasir Mas. Sila Yang Berhormat Timbalan Menteri.

Dato’ Dr. Mah Hang Soon: Terima kasih kepada Yang Berhormat Pasir Mas.
Menjawab soalan Yang Berhormat Pasir Mas mengenai timeline. KPM akan
mengemukakan permohonan peruntukan untuk kerja-kerja rawatan tanah di tapak
tersebut dalam Rancangan Malaysia Kedua Belas, Rolling Plan Ketiga, tahun 2023.

Permohonan ini adalah tertakluk kepada kelulusan oleh agensi pusat dan
kedudukan kewangan kerajaan. Setelah kerja-kerja rawatan tanah selesai dilaksanakan,
KPM akan memohon peruntukan untuk pembinaan bangunan baharu dalam Rancangan
Malaysia Kedua Belas, Rolling Plan Keempat, tahun 2024.

Mengenai bajet penyelenggaraan bagi tempoh tahun 2016 sehingga 2021,
bilangan sekolah yang telah diselenggarakan serta jumlah peruntukan yang telah
disalurkan KPM untuk penyelenggaraan sekolah-sekolah di Parlimen Pasir Mas adalah
seperti berikut:

Tahun Bilangan Sekolah Jumlah Peruntukan (RM)
2016 12 220,000
2017 14 350,000
2018 8 310,000

