52 DR.27.10.2021

Hak-hak pekerja melaporkan aduan ini perlulah dikemukakan oleh majikan
kepada setiap pekerja setiap tempoh pengambilan pekerja. Ertinya, majikan mempunyai
kewajipan untuk memberitahu kepada pekerja mereka talian-talian mereka boleh hubungi
jika ada sebarang permasalahan berhubung dengan pekerjaan mereka.

Berikutnya berkenaan dengan kesihatan mental pekerja. Tuan Yang di-Pertua,
krisis COVID-19 ini telah membuka mata terhadap banyak perkara sama ada dari sudut
politik, ekonomi mahupun kesihatan mental. Kita melihat sekeliling kita semakin ramai di
kalangan masyarakat menyedari kepentingan mental yang barangkali meningkat selepas
wujudnya teknologi maklumat yang memuncak ketika COVID-19. Soal depresi, kerisauan,
tekanan adalah tiga tunjang kesihatan mental rakyat yang barangkali sering kita abaikan.

Saya merujuk kenyataan DG Kesihatan pada September lalu. PDRM melaporkan
peningkatan 140 peratus kes bunuh diri dari bulan Januari hingga Julai berbanding
tempoh masa yang sama. Jadi isu ini melibatkan tekanan kepada pihak pekerja. Jadi, di
sinilah saya fikir kerajaan perlu berperanan, di samping kita mewujudkan undang-undang
ini, tetapi kita juga perlu mewujudkan satu mekanisme aduan tekanan mental yang
terpaksa dihadapi oleh pekerja.

Begitu juga, bukan setakat di sektor swasta, sektor awam. Kita sebagai pembuat
undang-undang, saya hendak memperingatkan diri saya dan semua pihak, kita tidak boleh
memberi tekanan kepada penjawat awam sehingga mereka mengalami tekanan mental
di tempat kerja kerana tekanan daripada penjawat-penjawat politik.

Satu video, Tuan Yang di-Pertua, disebarkan dua atau tiga hari lepas, salah
seorang exco di sebuah negeri memarahi seorang pekerja sektor awam, memarahi
seorang penjawat di hadapan khalayak ramai dengan menggunakan perkataan, kalau
saya boleh gunakan, bodoh dan sebagainya. Jadi, memarahi seorang penjawat awam di
hadapan khalayak ramai ini satu perkara yang tidak boleh diterima apatah lagi oleh
seorang penggubal undang-undang. Kalau ada kawan-kawannya di Dewan ini, saya
minta tolong dinasihatkan.

Saya yakin, tidak ada mana-mana parti, mana-mana pihak yang boleh
membenarkan Ahli Parlimen atau ADUN nya membuat perangai ataupun melakukan
perkara seperti ini, memarahi penjawat awam di khalayak ramai. Akan tetapi ia lebih
kepada attitude, lebih kepada sikap ataupun pendekatan kita kepada penjawat awam.

Seorang penjawat politik bertaraf Ahli Parlimen mahupun ADUN, beliau tidak
boleh ataupun bukanlah merupakan /eve/ atau peringkatnya untuk memarahi seorang
penjawat awam di khalayak ramai semata-mata untuk menunjuk hero di mata rakyat.
Levelnya, kalau isu perparitan, kita boleh jumpa dengan pengarah JPS negeri, sebagai
contoh, isu elektrik boleh berjumpa dengan orang-orang yang mempunyai jawatan di TNB
di peringkat negeri mahupun kawasan tetapi bukan dengan cara memarahi penjawat
awam ini di khalayak ramai.

Ini membawa satu persepsi yang buruk kepada penjawat politik kononnya orang
politik ini kerjanya ialah untuk hendak bertengkar dengan penjawat awam di khalayak
ramai. Jadi, saya fikir bahawa kita sebagai Ahli-ahli Parlimen, kita sentiasa berdiri teguh
bersama dengan penjawat-penjawat awam, laksanakan tugas sebagaimana yang
diarahkan, sebagaimana SOP yang telah ditetapbkan dan hormati penjawat-penjawat
politik tetapi dalam masa penghormatan itu, tidaklah sampai kepada peringkat mematuhi
arahan yang melanggar peraturan dan undang-undang.

Dato’ Haji Che Abdullah bin Mat Nawi [Tumpat]: Tumpat minta laluan.
Tuan Ahmad Fadhli bin Shaari [Pasir Mas]: Sila, Yang Berhormat Tumpat.

Dato’ Haji Che Abdullah bin Mat Nawi [Tumpat]: Yang Berhormat Pasir Mas,
kalaulah insiden yang wakil rakyat memarahi penjawat awam ini kalau berlaku di kalangan
wakil rakyat daripada PAS, saya rasa meletup Malaysia. Boleh Yang Berhormat sebut,
be specific? Supaya tidak menjadi tohmahan kepada parti-parti yang lain. Jadi sebut
dengan jelas di mana berlaku dan siapa sebenarnya.
