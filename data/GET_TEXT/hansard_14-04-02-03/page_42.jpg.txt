34 DR.27.10.2021

RM50,000 kepada RM500,000. Denda ini juga terpakai bagi
kesalahan di bawah seksyen baharu 18A dan 18B;

(ii) fasal 2 bertujuan untuk meminda seksyen 23 bagi menaikkan
kadar denda bagi kesalahan di bawah seksyen 20 dan 21 bagi
daripada RM20,000 kepada RM200,000;

(iii) fasal 22 bertujuan untuk meminda seksyen 24 menaikkan kadar
denda bagi kesalahan di bawah seksyen tersebut daripada
RM1,000 kepada RM2,000;

(iv) fasal 30 bertujuan untuk meminda seksyen 30 bagi menaikkan
kadar denda bagi kesalahan di bawah seksyen tersebut daripada
RM5,000 kepada RM100,000;

(v) fasal 41 bertujuan untuk meminda seksyen 49 bagi menaikkan
kadar denda bagi kesalahan di bawah seksyen tersebut daripada
RM50,000 kepada RM500,000 dan menaikkan kadar denda bagi
kesalahan yang berterusan daripada RM500 kepada RM2,000
bagi setiap kesalahan yang dilakukan; dan

(vi) fasal 42 pula mengandungi pindaan untuk menaikkan penalti am
bagi kesalahan-kesalahan di bawah akta dan peraturan-peraturan
yang dibuat di bawah akta yang tidak diperuntukkan secara nyata
dalam peruntukan khusus daripada RM10,000 kepada
RM100,000.Pindaan yang lain tidak dinyatakan secara khusus
kepada pindaan-pindaan bersifat kecil atau berbangkit dengan
izin consequential in nature.

Tuan Yang di-Pertua, rang undang-undang ini merupakan satu usaha kerajaan
yang penting dan signifikan bagi menambah baik aspek keselamatan, kesihatan dan
kebajikan orang yang sedang bekerja dan bagi melindungi orang lain terhadap risiko
kepada keselamatan dan kesihatan berkaitan dengan aktiviti orang yang sedang bekerja.

Rang undang-undang ini juga menunjukkan usaha dan komitmen kerajaan dalam
memastikan rang undang-undang buruh di negara ini dan termasuklah perundangan
berkaitan keselamatan dan kesihatan pekerjaan adalah selaras dengan kehendak di luar
instrumen sejagat secara khususnya C155 ini seterusnya dapat meningkatkan imej
negara di mata dunia.

Akhir kata saya ingin mengambil kesempatan ini untuk merakamkan penghargaan
dan terima kasih kepada semua pihak yang telah memberikan kerjasama yang tidak
terbelah bahagi dalam menjayakan rang undang-undang ini. Tuan Yang di-Pertua, saya
mohon mencadangkan.

Tuan Yang di-Pertua: Terima kasih Yang Berhormat Menteri. Ada sesiapa yang
menyokong?

Timbalan Menteri Sumber Manusia [Datuk Haji Awang bin Hashim]: Saya
menyokong.

Tuan Yang di-Pertua: Terima kasih Yang Berhormat. Ahli-ahli Yang Berhormat,
masalah di hadapan kita Majlis ialah rang undang-undang bernama suatu akta untuk
meminda Akta Keselamatan dan Kesihatan Pekerjaan 1994 dibacakan kali yang kedua
sekarang dan terbuka untuk dibahaskan.

Saya telah menerima senarai pembahas, 12 orang semuanya. Saya akan jemput
seorang-seorang dengan dimulai dengan Yang Berhormat Ipoh Barat dan diikuti oleh
Yang Berhormat-Yang Berhormat berikut ya iaitu Yang Berhormat Hulu Rajang, Yang
Berhormat Pokok Sena, Yang Berhormat Pasir Mas, Yang Berhormat Sepang, Yang
Berhormat Jerai, Yang Berhormat Lumut, Yang Berhormat Setiu, Yang Berhormat Kapar,
Yang Berhormat Kuala Krai, Yang Berhormat Tebrau dan akhir sekali Yang Berhormat
Dungun. Semua saya akan beri 10 minit kecuali Yang Berhormat Ipoh Barat 15 minit.
Silakan.
