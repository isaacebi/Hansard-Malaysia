26 DR.27.10.2021

USUL MENANGGUHKAN MESYUARAT
DI BAWAH P.M. 18(1)

PENJUALAN ASET GAS PETRONAS DI AZERBAIJAN

11.33 pg.

Dato’ Seri Anwar bin Ibrahim [Port Dickson]: Tuan Yang di-Pertua, saya
mohon mengemukakan usul di bawah Peraturan Mesyuarat 18(1) dan 18(2) Peraturan-
peraturan Majlis Mesyuarat Dewan Rakyat seperti berikut:

“Bahawa Dewan yang bersidang pada hari ini merundingkan
laporan bahawa Petronas telah menjual aset gas di Azerbaijan dengan
harga hampir RM10 bilion berikutan desakan kerajaan menaikkan
bayaran dividen Petronas sebanyak RM25 bilion kepada kerajaan bagi
tahun 2021.”

Perkara ini adalah perkara tertentu kerana penjualan aset gas di Azerbaijan
bernilai RM10 bilion dan juga pembayaran dividen kepada kerajaan sebanyak RM25 bilion
bagi tahun 2021 adalah berbahaya dan menjejaskan masa depan Petronas. Terkait
dengan— sedikit penjelasan. Kerana tindakan seperti ini telah menyebabkan J.P. Morgan
mengeluarkan Petronas dari ESG Emerging Market Bond Index dan ESG Asia Credit
Index.

Oleh itu, perkara itu perlu disegerakan kerana Petronas mengalami defisit
berikutan pembayaran dividen berlebihan sejak tahun 2018 sehingga kini yang memaksa
Petronas menjual aset atau meminjam lebih banyak dana luar negara bagi menampung
aliran tunai.

Ini diperkukuh dengan kenyataan Tengku Muhammad Taufik, CEO Petronas, “/f
there is a policy shift but it comes too suddenly or too slowly, not only Petronas but the
entire Malaysian economy could be put at risk, with regards to our energy mix.”

Ini perkara berkenaan dengan kepentingan orang ramai, malah seluruh ekonomi
negara, kerana Petronas adalah institusi penting ekonomi negara dan sewajarnya
diperkukuh kekuatannya dan tidak dilemahkan penarafan syarikat. Kemampuan untuk
melabur bagi menjana keuntungan masa depan yang mampu untuk membayar dividen
yang munasabah kepada kerajaan demi kepentingan rakyat. Dengan tambahan RM7
bilion tahun ini, hasil Petronas akan berjumlah RM44.8 bilion atau 18 peratus daripada
pendapatan kerajaan bagi tahun 2021 daripada RM37.8 bilion sebelumnya.

Jadi, mohon persetujuan Tuan Yang di-Pertua untuk dibahaskan. [Tepuk]

Tuan Yang di-Pertua: Terima kasih Yang Berhormat. Sebenarnya Yang
Berhormat perlu melengkapkan teks Yang Berhormat dan cuma dibaca teks tersebut
mengikut peraturan. Akan tetapi, tak apa.

Ahli-ahli Yang Berhormat, saya telah menerima satu pemberitahu usul di bawah
Peraturan Mesyuarat 18(1) oleh Yang Berhormat Port Dickson, Ketua Pembangkang pada
hari Isnin, 25 Oktober 2021. Teks usul itu adalah seperti yang dibacakan tadi dengan
sedikit tambahan oleh Ahli Yang Berhormat Port Dickson sebentar tadi.

Bagi membolehkan perkara ini ditimbangkan oleh Majlis Mesyuarat, saya
hendaklah berpuas hati bahawa perkara yang dibangkitkan oleh Yang Berhormat itu
mematuhi tiga syarat seperti mana biasalah iaitu:

(i) perkara tertentu;
(ii) bagi kepentingan orang ramai; dan

(iii) berkehendak disegerakan.
