DR.27.10.2021 13

6. Datuk Dr. Shahruddin bin Md Salleh [Sri Gading] minta Menteri Pertanian dan
Industri Makanan menyatakan apakah inisiatif kementerian dalam meningkatkan amalan
hijau dalam sektor pertanian bagi meminimumkan impak terhadap alam sekitar.

Timbalan Menteri Pertanian dan Industri Makanan II [Dr. Nik Muhammad
Zawawi bin Haji Salleh]: Assalamualaikum warahmatullahi wabarakatuh dan salam
sejahtera. Terima kasih kepada Yang Berhormat Sri Gading yang memulakan dengan
pantun dan saya beli pantun tersebut.

Kucing selasih siapa yang punya,
Harimau jantan berjalan tenang,
Terima kasih Sri Gading sudi bertanya,
Dengarlah jawapan di nombor yang keenam.

Untuk makluman Ahli Yang Berhormat, bagi tempoh 10 tahun akan datang,
Kementerian Pertanian dan Industri Makanan (MAFI) telah merangka Dasar
Agromakanan 2021-2030 (DAN 2.0) telah merangka inisiatif-inisiatif dalam meningkatkan
amalan hijau dalam sektor pertanian bagi meminimumkan impak terhadap alam sekitar
seperti berikut:

(i) meningkatkan penerima gunaan pensijilan Skim Amalan
Pertanian Baik Malaysia (myGAP) dan Skim Pensijilan Organik
Malaysia (myOrganic) bagi sektor tanaman, perikanan dan
juga ternakan;

(ii) MAFI menggalakkan pemuliharaan biodiversiti dan sumber asli
termasuk sumber air melalui pemerkasaan perancangan bagi
pembangunan projek agromakanan di kawasan sensitif alam
sekitar dan pengurusan perosak secara bersepadu, Integrated
Pest Management (IPM) iaitu kawalan perosak secara biologi
dengan penggunaan bahan kimia yang paling minimum;

(iii) meningkatkan penggunaan teknologi dalam program pertanian
bandar atau kebuniti dalam kalangan masyarakat yang dapat
menghijaukan persekitaran dengan tanaman makanan
menggunakan kaedah fertigasi;

(iv) melaksanakan penanaman dalam persekitaran  terkawal
(controller environment farming) seperti kilang tanaman di
dalam bangunan dengan kawalan cahaya, suhu, kelembapan
dan sebagainya mengikut keperluan tanaman;

(v) menggalakkan penggunaan baja organik dan mikroorganisma
berfaedah yang lebih mesra alam dan bersifat semula jadi
serta melaksanakan pengurusan nutrien lokasi spesifik di
kawasan jelapang padi bagi mengenal pasti dan membuat
pengesyoran pembajaan mengikut status kesuburan tanah;

(vi) menggalakkan aktiviti mengompos sisa tanaman_ untuk
dijadikan baja organik; dan

(vii) menggalakkan penggunaan sistem reban tertutup bagi industri
unggas untuk mengurangkan masalah pencemaran bau dan
air serta kaedah penternakan babi secara moden (modern pig
farming) dan strategi-strategi ke arah pertanian mampan turut
disokong dengan penyediaan Pelan Tindakan Dasar Sekuriti
Makanan Negara.

Sekian, terima kasih.
01050

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Sri Gading, soalan tambahan pertama.
