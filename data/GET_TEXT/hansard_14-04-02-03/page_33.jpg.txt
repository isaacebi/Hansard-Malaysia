DR.27.10.2021 25

setempat dengan peruntukan RM21 juta dan akan beroperasi pada awal tahun depan.
Jadi saya hendak tahu statusnya. Terima kasih.

Dato’ Hajah Siti Zailah binti Mohd Yusoff: Terima kasih Tuan Yang di-Pertua
dan terima kasih Yang Berhormat atas soalan tambahan.

Untuk makluman Yang Berhormat, kita sedang berusaha untuk memastikan
supaya maklumat ini dapat disebarluaskan kepada pihak masyarakat. Setakat ini, kita
perluaskan program ini ke negeri-negeri melalui Jabatan Agama Islam Negeri-negeri dan
Majlis Agama Islam Negeri-negeri.

Sehingga kini, Perlis menamakan dua buah masjid bersesuaian termasuk juga
Pulau Pinang, Kelantan dan Negeri Sembilan telah mencadangkan tetapi akan
melaksanakan tertakluk kepada perbincangan dengan Jabatan Pembangunan Wanita. Di
Selangor, maklumat yang kita terima, mereka akan melaksanakan dengan kerjasama
NGO dan kita juga masih sedang berunding dengan negeri-negeri lain.

Berkenaan dengan soalan Yang Berhormat berkenaan dengan pembentukan tiga
pusat sokongan sosial (PSS) ini, kita akan laksanakan satu dalam bentuk statik, insya-
Allah, akan dilaksanakan di Kelantan, dan empat lagi akan dalam bentuk mobil. Terima
kasih.

Tuan Yang di-Pertua: Terima kasih. Yang Berhormat semua, sekarang tamatlah
sesi untuk waktu pertanyaan-pertanyaan bagi jawab lisan pada hari ini. Terima kasih Ahli-
ahli Yang Berhormat semua.

[Sesi untuk Pertanyaan-pertanyaan bagi Jawab Lisan tamat]

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

11.32 pg.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Mengikut Peraturan Mesyuarat 12(1), saya mohon mencadangkan
bahawa Majlis Mesyuarat pada hari ini tidak akan ditangguhkan sehingga
selesai dibahas dan diputuskan DR.13/2020, Rang Undang-undang
Keselamatan dan Kesihatan Pekerjaan (Pindaan) 2020 dan DR.14/2020,
Rang Undang-undang Kilang dan Jentera (Pemansuhan) 2020 di No. 1 dan
No. 2 dalam Aturan Urusan Mesyuarat dan Usul-usul hari ini dan selepas
itu Majlis Mesyuarat akan ditangguhkan sehingga jam 10 pagi hari Khamis,
28 Oktober 2021.”

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Tuan Yang di-Pertua, saya mohon
menyokong.

Tuan Yang di-Pertua: Ahli-ahli Yang Berhormat, sekarang saya kemukakan
masalah kepada Majlis untuk diputuskan. Masalahnya ialah usul seperti yang
dikemukakan tadi hendaklah disetujukan.

[Usul dikemuka bagi diputuskan; dan disetujukan]
