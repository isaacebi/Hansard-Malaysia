DR.27.10.2021 5

Untuk makluman Yang Berhormat, bagi peminjam-peminjam lain yang juga
terkesan dan memerlukan bantuan balik pinjaman selepas pakej PEMULIH tamat, bank-
bank akan terus menyediakan pakej bantuan termasuk pengurangan bayaran ansuran
bulanan mengikut kKemampuan peminjam. Peminjam juga boleh memohon pelbagai
program yang ditawarkan oleh Agensi Kaunseling dan Pengurusan Kredit atau AKPK
seperti:

(i) Program Pengurusan Hutang atau, dengan izin, Debt
Management Program;

(ii) Skim Penyelesaian Pinjaman Kecil atau Small Debt Resolution
Scheme; dan

(iii) Skim Sokongan Daya Tahan Kewangan atau Financial
Resilience Support Scheme.

Untuk makluman Yang Berhormat, program-program ini dilaksanakan dengan
kerjasama dan sokongan institusi perbankan dan mempunyai ciri-ciri seperti ansuran
bulanan yang berkurangan berlanjutan, tempoh bayaran balik dan program sokongan
daya ketahanan.

Tuan Yang di-Pertua, walau bagaimanapun kerajaan ingin menekankan bahawa
bank-bank bersedia untuk memberi bantuan balik pinjaman kepada mereka yang terjejas.

Permohonan moratorium di bawah PEMULIH masih dibuka kepada peminjam
yang memerlukan dan mereka hanya perlu menghubungi bank masing-masing. Sekiranya
menghadapi sebarang kesukaran semasa berurusan dengan pihak bank atau
permohonan bantuan bayaran balik pinjaman ditolak, mereka boleh menghubungi Bank
Negara Malaysia secara terus melalui BNMTELELINK di talian 1-300-88-5465. Terima
kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Sila.

Tuan Khalid bin Abd Samad [Shah Alam]: Terima kasih saya ucapkan pada
Timbalan Menteri atas jawapan yang telah diberikan. Saya nak ucapkan terima kasih
kepada kerajaan keseluruhannya kerana telah bersetuju dengan cadangan yang telah
dibawa oleh Pakatan Harapan supaya moratorium yang tanpa faedah ditawarkan paling
kurang selama tiga bulan berdasarkan pada jawapan itu. Cukup baik, bukan sekadar itu
tetapi ada juga khidmat kaunseling dan sebagainya.

Untuk mendapatkan keberkesanan yang lebih dalam soal ini, saya nak bertanya
sama ada pihak kerajaan akan mengadakan program untuk menggalakkan supaya
penerima moratorium tanpa faedah itu iaitu pemilik hartanah akan memanjangkan pula
kepada golongan penyewa? Ini kalau kita baca apa yang telah berlaku di Germany ya,
apabila diberikan moratorium pada pemilik hartanah, rumah, kilang dan sebagainya.
Mereka pula telah memanjangkan manfaat moratorium ini kepada penyewa rumah dan
penyewa kilang kerana mereka ini lagi susah berbanding dengan golongan yang boleh
dapat pinjaman untuk membeli hartanah.

Kalau boleh kerajaan fikirkan satu skim menggalakkan pemilik hartanah yang
dapat moratorium tanpa faedah itu untuk tidak mengenakan sewa pada mereka yang
menyewa rumah mereka ataupun paling kurang ada diskaun pada sewa-sewa itu. Apakah
pandangan Timbalan Menteri? Terima kasih.

#1020

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Shah Alam, sila Yang Berhormat Timbalan Menteri.

Tuan Mohd Shahar bin Abdullah: Tuan Yang di-Pertua, Kementerian
Kewangan mengambil pandangan Yang Berhormat Shah Alam tadi sebagai satu langkah
yang ke hadapan apabila pemilik-pemilik hartanah mendapat moratorium yang diberikan
oleh kerajaan. Mereka sepatutnya mempunyai rasa tanggungjawab untuk memastikan
penyewa-penyewa yang terkesan juga mendapat bantuan hasil daripada moratorium.
