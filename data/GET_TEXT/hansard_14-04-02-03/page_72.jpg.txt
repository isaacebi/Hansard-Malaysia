64 DR.27.10.2021

domestik sepertimana yang dinyatakan dalam Jadual 1. Pengecualian ini termasuklah
kepada pekerjaan pekhidmat domestik yang berhubung dengan seseorang yang
mengambil kerja, disebut majikan, atau orang yang diambil kerja, disebut pekerja, seperti
orang gaji atau tukang kebun sebagai pekhidmat domestik.

Pengecualian diberikan kerana jenis kerja ini dilakukan oleh pekhidmat domestik
adalah berkisar tentang kerja rumah tangga yang berisiko rendah. Lazimnya skop kerja
dan tempat kerja untuk pekhidmat domestik hanya di ruang lingkup dan kawasan
kediaman peribadi, dengan izin, private home. Oleh itu, jenis pekerjaan pekhidmat
domestik ini dikecualikan daripada pemakaian Akta 514.

Walau bagaimanapun, memandangkan kita sedang membuat penggubalan
selepas 27 tahun, segala pandangan akan dikaji secara mendalam supaya melihat sama
ada cadangan itu relevan atau tidak untuk masa hadapan.

Tuan Yang di-Pertua, berkenaan dengan takrifan ‘safety’ yang telah dibangkitkan
oleh Yang Berhormat Sepang, pihak kementerian berpandangan istilah ‘keselamatan’
atau, dengan izin, ‘safety’ tidak perlu ditakrifkan. Semua peruntukan dalam akta perlulah
dibaca secara keseluruhannya dalam menentukan maksud dan konteks keselamatan. la
bersifat subjektif dan bergantung pada aktiviti kerja yang dijalankan.

Dalam hal ini, majikan hendaklah menjalankan penaksiran risiko, dengan izin, risk
assessment berkaitan dengan keselamatan sebelum sesuatu aktiviti kerja dapat
dijalankan. Sekiranya ditakrifkan atau diperihalkan, dikhuatiri aspek keselamatan tidak
dapat dicakupi oleh takrifan tersebut.

Tuan Yang di-Pertua, seterusnya Yang Berhormat Pokok Sena membangkitkan
berkaitan isu kerja dari rumah disebabkan oleh pandemik COVID-19. Akta 514 sedia ada
telah memperuntukkan tanggungjawab majikan untuk memastikan keselamatan,
kesihatan dan kebajikan pekerjanya semasa bekerja dan ia terpakai kepada pekerjaan
yang bekerja dari rumah.

Walau bagaimanapun, tanggungjawab majikan tersebut adalah terhad kepada
setakat yang praktik terutamanya bagi perkara yang berada di bawah kawalannya.
Tanggungjawab majikan tersebut juga tertakluk kepada sifat kerja, dengan izin, nature of
job yang dijalankan oleh pekerja tersebut.

Amalan bekerja dari rumah (BDR) telah menjadi satu kebiasaan dalam pekerjaan
sejagat. Oleh itu, kementerian telah memasukkan peruntukan berkenaan kaedah bekerja
secara fleksibel di dalam cadangan pindaan Akta Kerja 1955 yang akan dibaca kali kedua
dalam mesyuarat kali ini yang dijadualkan pada 14 hingga 16 Disember.

Tuan Yang di-Pertua, Yang Berhormat Pokok Sena juga membangkitkan
berkenaan lambakan operator kren. Sehingga Ogos 2021, bilangan operator kren yang
berdaftar dengan JKKP adalah seramai 15,739 orang. Manakala jumlah bilangan jentera
kren bergerak dan kren menara yang memerlukan operator kren adalah sebanyak 6,983
buah jentera.

Lebihan operator kren pada masa sekarang adalah disebabkan kebanyakan
tempat kerja terutamanya tapak pembinaan tidak beroperasi atau beroperasi dengan
kadar minimum. Pihak kerajaan menjangkakan sektor ekonomi akan meningkat semula
selepas pandemik COVID-19 berakhir. Secara tidak langsung, permintaan terhadap
keperluan operator kren oleh pihak industri akan meningkat.

Tuan Yang di-Pertua, Yang Berhormat Pokok Sena juga membangkitkan isu
berkaitan mana-mana majikan tidak mematuhi peraturan-peraturan di bawah Akta Kerja
1955— kementerian juga memang memandang serius— seperti tidak memberi kontrak
perkhidmatan dan lain-lain kepada mereka.

Untuk makluman Dewan yang mulia ini, Akta Kerja 1955 ini dikuatkuasakan oleh
Jabatan Tenaga Kerja. Saya mohon kepada Yang Berhormat Pokok Sena, jika ada
maklumat ketidakpatuhan akta ini untuk memberi saya maklumat berkenaan untuk
disiasat oleh JTK.

Dato’ Mahfuz bin Haji Omar [Pokok Sena]: Yang Berhormat.
