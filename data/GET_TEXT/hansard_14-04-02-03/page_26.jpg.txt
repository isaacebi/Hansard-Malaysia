18 DR.27.10.2021

Kementerian Pembangunan Wanita, Keluarga dan Masyarakat melalui JKM telah
menyediakan bantuan kewangan kebajikan untuk meringankan beban kumpulan sasar
buat sementara waktu sehingga mereka mampu untuk keluar daripada kepompong
kemiskinan dan hidup berdikari.

Bantuan kebajikan yang diberikan bukan untuk menampung kos sara hidup
sepenuhnya, sebaliknya adalah membantu meringankan beban kewangan yang dialami.
Antara kenaikan kadar-kadar skim yang telah dilaksanakan di bawah JKM yang
melibatkan orang kurang upaya, warga emas dan keluarga miskin iaitu Bantuan Kanak-
kanak daripada RM100 kepada RM150 dan maksimum RM1,000 untuk satu keluarga.
Kenaikan ini memanfaatkan seramai 63,183 orang keluarga miskin melibatkan kos
sebanyak RM206.3 juta.

Bantuan Penjaga OKU/Pesakit Terlantar iaitu daripada RM350 kepada
maksimum RM500 yang memanfaatkan seramai 25,835 orang penjaga OKU dan pesakit
terlantar sebanyak RM106.8 juta. Bantuan OKU tidak berupaya bekerja iaitu daripada
RM250 dinaikkan kepada RM300 sebulan dan kenaikan ini memanfaatkan seramai
83,929 OKU yang melibatkan peruntukan sebanyak RM202.5 juta.

Elaun pekerja OKU daripada RM400 kepada RM450 dan memanfaatkan seramai
92,265 OKU dengan kos sebanyak RM329.6 juta. Begitu juga kenaikan pada Bantuan
Warga Emas daripada RM350 kepada RM500 sebulan yang melibatkan kos sebanyak
RM559.2 juta. Jadi, setakat ini seramai 513.054 orang penerima yang melibatkan kos
RM1.6 bilion.

Jadi Tuan Yang di-Pertua, konsep pelaksanaan kenaikan bantuan JKM adalah
lebih berfokus kepada keperluan isi rumah merujuk kepada penggabungan bantuan
mengikut keperluan sesuatu isi rumah yang mempunyai pelbagai kategori seperti warga
emas, orang kurang upaya, ibu tunggal yang mempunyai anak yang berumur bawah
daripada 18 tahun serta pesakit kronik. Sekiranya sebuah isi rumah itu mempunyai kriteria
yang ditetapkan, maka dia boleh menerima lebih daripada RM1,000 sebulan.

Contoh sekiranya di dalam rumah itu ada warga emas, ada OKU tidak bekerja,
ada ibu tunggal, ada empat orang anak, maka bantuan yang diterima antara RM1,900
sebulan. Terima kasih Tuan Yang di-Pertua.

Puan Teo Nie Ching [Kulai]: Terima kasih Tuan Yang di-Pertua. Jawapan yang
panjang tetapi tidak menjawab soalan kerana di sini saya hendak ingatkan Yang
Berhormat Timbalan Menteri bahawa pada 3 Disember 2020 /ast year, bersempena Hari
OKU Sedunia. Pada masa itu, mantan Yang Amat Berhormat Perdana Menteri, janji
bahawa bantuan bulanan JKM yang pada masa ini berjumlah antara RM200 dan RM300
kepada mereka yang layak dinaikkan ke RM1,000. Saya akan pastikan cadangan ini
dapat dilaksanakan segera.

Facebook post ini masih di dalam Facebook bekas Yang Amat Berhormat
Perdana Menteri, Yang Berhormat Pagoh. Jadi saya hendak tanya di sini, semasa
pengumuman dibuat Yang Berhormat Timbalan Menteri juga merupakan Timbalan
Menteri dalam kementerian yang sama. Jadi, sejak 3 Disember 2020 sampai hari ini,
sudah hampirlah 11 bulan, apakah usaha kementerian dan juga Yang Berhormat
Timbalan Menteri untuk memastikan bahawa cadangan RM1,000 sebulan ini dapat
dilaksanakan?

Ataupun Yang Berhormat Timbalan Menteri hendak cakap di dalam Dewan
Rakyat ini bahawa janji yang dibuat, cadangan yang dibuat oleh mantan Yang Amat
Berhormat Perdana Menteri pada masa itu ialah satu janji yang kosong. Ataupun kita perlu
mintalah Dewan Bahasa dan Pustaka untuk pinda definisi “segera”. Segara itu bukan
maksudnya tiga minit lagi, segera ini ialah maksudnya lebih daripada satu tahun. Minta
jawapan.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kulai.

Dato’ Hajah Siti Zailah binti Mohd Yusoff: Terima kasih Tuan Yang di-Pertua.
Terima kasih Yang Berhormat atas soalan tambahan.
