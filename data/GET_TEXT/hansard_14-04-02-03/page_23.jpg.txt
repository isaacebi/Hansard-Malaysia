DR.27.10.2021 15

Untuk makluman Yang Berhormat, antara input yang telah kita terima apabila kita
perkenalkan tujuh inisiatif daripada pihak kerajaan antaranya, secara detil saya akan bagi
secara bertulis. Antaranya kita memperkenalkan SMART SBB.

SMART SBB ini apabila kita perkenalkan dengan kita baik pulih tanah, dengan
kita menggunakan kaedah perairan yang berteknologi, al/hamdulillah sebagai contoh di
Pendang saya hadir baru-baru ini, daripada hasil padi biasanya sekitar dua tan metrik
untuk satu hektar, a/hamdulillah ia mencecah 7.9 tan per hektar. Banyak lagi tempat lain
yang kita buat. Insya-Allah senarai yang lain dari sudut fertigasi, dan seumpamanya, saya
akan bagi secara bertulis. Kesannya sangat baik Yang Berhormat.

Datuk Seri Mohd Redzuan bin Md Yusof [Alor Gajah]: Boleh tambah sedikit?
Dalam menjawab secara bertulis, saya memohon supaya Kementerian Pertanian dan
Industri Makanan memberi angka- gross operating surplus, dan juga sumbangan kepada
KDNK terhadap pelaksanaan inisiatif-inisiatif. Terima kasih.

Dr. Nik Muhammad Zawawi bin Haji Salleh: Baik, insya-Allah. Terima kasih.

Timbalan Yang di-Pertua [Dato’ Mohd Rashid Hasnon]: Saya bagi satu lagi
soalan tambahan. Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua. Aktiviti
pertanian sememangnya tidak terkecuali daripada menjejaskan alam sekitar di mana
penggunaan racun serangga, racun kimia, menebang hutan dan sebagainya.

Walau bagaimanapun, perkara ini diberi perhatian menerusi fokus kelapan
Rancangan Malaysia Kedua Belas. Jadi saya hendak tahu keadaan, bagaimana kita dapat
merealisasikan keadaan ini bilamana kawalan peratus daripada segi penggunaan baja
kimia ini.

Adakah kementerian bercadang ingin meletakkan peratus penggunaan baja kimia
di mana kita mengamalkan baja organik untuk kita memelihara struktur tanah, alam sekitar
dan sebagainya? Bagaimanakah kerjasama dengan Kementerian Alam Sekitar dan Air
untuk kita dapat menterjemahkan perkara tersebut? Mohon Yang Berhormat Menteri
untuk menjawab. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Jempol. Sila.

Dr. Nik Muhammad Zawawi bin Haji Salleh: Terima kasih kepada sahabat saya
Yang Berhormat Jempol.

Untuk makluman Yang Berhormat, penggunaan racun dan baja yang berasaskan
kepada organik memang kita perkenalkan secara sungguh-sungguh kepada pengguna.
Cuma kita berhadapan dengan sedikit masalah yang insya-Allah, pihak MAFI akan
selesaikan masalah ini. Antara yang besar iaitu penggunaan baja dan racun organik atau
bioorganik ini dari sudut kosnya.

Kosnya agak tinggi menyebabkan petani-petani kita ini dia kira mana benda yang
murah tanpa dia memahami bahawa penggunaan baja secara organik dan pemulihan
tanah juga secara organik sebenarnya ia menghasilkan hasil tanaman yang berganda,
lebih baik daripada dia menggunakan baja-baja yang lama.

Pihak kerajaan insya-Allah, akan memberi penjelasan, penerangan dalam isu ini.
Saya khususnya mengharapkan kepada semua para petani, pesawah dan seumpamanya
mengambil perhatian dalam isu ini. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Pertanyaan seterusnya saya ingin menjemput Yang Berhormat Tuan Ahmad
Fadhli bin Shaari, Pasir Mas.
