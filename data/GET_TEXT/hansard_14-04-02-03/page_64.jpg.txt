56 DR.27.10.2021

dilindungi. Dengan itu Tuan Yang di-Pertua, saya ingin memohon Yang Berhormat Menteri
untuk memberikan justifikasi mengapa aktiviti-aktiviti tersebut dikecualikan.

Tuan Yang di-Pertua, saya juga ingin membangkitkan isu berkaitan dengan
kenaikan kadar denda paling tinggi daripada RM50,000 kepada setengah juta dalam
cadangan pindaan rang undang-undang ini. Ini melibatkan peningkatan kenaikan denda
sebanyak 10 kali ganda daripada Akta 514 yang sedia ada. Walaupun saya bersetuju
kadar penalti sedia ada agak rendah dan tidak relevan, namun saya mohon kementerian
memberikan penjelasan apakah rasional peningkatan kadar denda yang meningkat 10
kali ganda ini.

Tuan Yang di-Pertua, saya ingin menarik perhatian Dewan yang mulia ini bahawa
majikan di negara ini terkesan dengan Perintah Kawalan Pergerakan akibat pandemik
COVID-19 dan tidak dapat beroperasi sepenuhnya, malah sebahagiannya mengalami
kerugian dan terpaksa menyusun semula operasi perniagaan mereka. Walau
bagaimanapun, aspek keselamatan dan kesihatan pekerjaan tidak boleh dikompromi
dalam menjalankan perusahaan perniagaan.

Dalam keadaan sekarang, saya mencadangkan pihak kementerian perlu
memikirkan kaedah penguatkuasaan yang berhemah seperti pepatah Melayu, “Umpama
menarik rambut daripada tepung, rambut tidak putus, tepung tidak berselerak”. Saya
berpandangan bagi kesalahan pertama yang dilakukan oleh majikan, tawaran kompaun
hendaklah ditawarkan terlebih dahulu terhadap mana-mana pelanggaran perundangan.
Walau bagaimanapun, apabila berlaku kemalangan maut, saya bersetuju untuk tindakan
tegas diambil ke atas pihak-pihak yang berkaitan. Itu sahaja perbahasan saya Tuan Yang
di-Pertua. Saya ucap terima kasih dan saya mohon menyokong. Terima kasih.

Dato’ Sri Azalina Othman Said [Pengerang]: Terima kasih Yang Berhormat.
Lagi satu, tahniah begitu pendek. Dipersilakan Yang Berhormat Tebrau. Yang Berhormat
Tebrau, sini ada Yang Berhormat Tebrau? Listed Yang Berhormat Tebrau. Tidak ada?

Tuan Lim Lip Eng [Kepong]: Bagi sayalah.

Dato’ Sri Azalina Othman Said [Pengerang]: Tidak boleh Yang Berhormat,
satu-satulah. Bersabar.

Tuan Lim Lip Eng [Kepong]: Nama saya ada.

Dato’ Sri Azalina Othman Said [Pengerang]: Man-man. Yang Berhormat
Tebrau tidak ada. Yang Berhormat Kepong.

Tuan Lim Lip Eng [Kepong]: Saya ada.

Dato’ Sri Azalina Othman Said [Pengerang]: Yang Berhormat Kepong. Lepas
Yang Berhormat Kepong, Yang Berhormat Dungun. Lepas itu tidak ada orang lain,
Menteri? Tidak ada. Okey. Dipersilakan Yang Berhormat Kepong.

3.17 ptg.

Tuan Lim Lip Eng [Kepong]: Terima kasih Tuan Yang di-Pertua. Pandemik
COVID-19 telah menyaksikan perubahan cara kerja yang ketara bagi kebanyakan sektor
ekonomi di Malaysia. Kebanyakan sektor-sektor yang boleh dijalankan secara terpencil,
remote dengan izin Tuan Yang di-Pertua, dijalankan melalui cara tersebut. Manakala
sektor yang melibatkan pembuatan, pengilangan dan pembuatan diteruskan seperti biasa.

Secara keseluruhan, rang undang-undang ini agak baik perangkaannya.
Walaupun begitu, perangkaan rang undang-undang ini masih tidak dikemas kini mengikut
keadaan semasa lebih-lebih lagi dalam situasi wabak COVID-19 sudah mengubah cara
kerja sektor-sektor pengilangan secara 180 darjah. Ingin saya sentuh dua isu ini iaitu isu
perangkaan berkenaan penyakit tanpa dijangka dan kebajikan pekerja asing.

Kita sudah lihat sepanjang beberapa bulan ini, SOP dan peraturan sentiasa
berubah-ubah sehinggakan pihak majikan dan pekerja tidak mempunyai ruang waktu
yang cukup untuk mengemas kini dengan peraturan dan SOP yang disediakan. Apa yang
lebih teruk adalah di dalam kacau bilau tersebut, pihak berkuasa juga tidak bersikap
