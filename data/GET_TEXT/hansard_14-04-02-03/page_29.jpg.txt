DR.27.10.2021 21

pertumbuhan sebanyak 86 peratus setahun daripada RM7 bilion pada tahun 2020 kepada
RM ‘16 bilion pada tahun 2020.

Ini menunjukkan potensi nilai tambah subsektor ini dalam meningkatkan
pendapatan penternak, petani dan juga usaha tani. Bagi subsektor ternakan pengeluaran
komoditi utama khususnya daging, ayam, itik, telur ayam dan telur itik telah meningkat
masing-masing pada 1.3 juta metrik tan kepada 1.7 juta metrik tan dan juga 9.8 biji telur
kepada 13.2 bilion biji telur dari tempoh tahun 2010 hingga tahun 2020.

Walau bagaimanapun, terdapat keperluan untuk mempertingkatkan usaha dan
tindakan bagi terus kita dapat meningkatkan lagi pengeluaran daging lembu, kerbau dan
juga susu segar untuk menambah keperluan tempatan. Bagi industri asas tani pula
seramai 22,415 orang usahawan tani telah menerima manfaat menerusi pelbagai program
pemerkasaan usahawan tani yang telah dilaksanakan dalam tempoh pelaksanaan DAN
yang berakhir pada tahun 2020:

(i) Program AZAM Tani antara tahun 2010 hingga tahun 2018,
melibatkan 19,700 peserta dengan peruntukan sebanyak RM238
juta;

(ii) Program Rezeki Tani antara tahun 2019 hingga tahun 2020
melibatkan 1,000 peserta dengan peruntukan sebanyak RM10
juta;

(iii) Program MyInfaq projek antara tahun 2014 hingga tahun 2020,
melibatkan 197 orang penerima dengan peruntukan sebanyak
RM27.4 juta; dan

(iv) program, dengan izin, Change Upgrade Product ataupun CUP
antara tahun 2014 hingga tahun 2020 melibatkan 1,485 orang
penerima dengan peruntukan sebanyak RM25.4 juta.

Sebagai hala tuju DAN yang telah bermula pada tahun ini tumpuan khusus
subsektor ternakan meliputi usaha-usaha untuk meningkatkan kebersihan ladang,
mencegah penyakit haiwan dan meningkatkan amalan penternakan yang baik. Bagi kita
sama-sama meningkatkan produktiviti dan hasil pengeluaran selain mengurangkan
kebergantungan kepada import dan defisit perdagangan.

Usaha ini bagi mencapai sasaran tahap sara diri (SSL) manakala strategi-strategi
untuk memperkasakan usahawan tani pula terus diberikan tumpuan kepada pengukuhan
rantaian bekalan dan juga daya saing pasaran tempatan melalui pemberian berbagai-
bagai insentif oleh pihak kerajaan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri, soalan tambahan yang pertama, sila Yang Berhormat
Pontian.

Datuk Seri Haji Ahmad bin Haji Maslan [Pontian]: Ya, kita ucap tahniah kerana
kerajaan dapat meningkatkan produk makanan dan industri asas tani ini melalui pelbagai
program contohnya program yang kita mulakan dahulu yang bernama Akhiri Zaman
Miskin (AZAM).

AZAM Tani tadi telah disebut cuma kerisauan saya ialah mengenai import, Yang
Berhormat Timbalan Menteri. Import bahan makanan, produk makanan, bolehkah Yang
Berhormat Timbalan Menteri menyatakan contoh 10 buah produk utama yang diimport,
nilai import setahun, langkah-langkah untuk mengurangkan import berkaitan produk
makanan itu agar food security atau keselamatan kecukupan makanan lebih terjamin
untuk negara kita. Terima kasih.

Datuk Seri Haji Anmad bin Hamzah: Terima kasih Tuan Yang di-Pertua, terima
kasih Yang Berhormat Pontian yang bertanyakan soalan yang cukup relevan sekali.

Pertamanya saya pergi kepada DAN 1.0 pada tahun 2010, kita dapat lihat jumlah
import kita yang begitu besar sekali iaitu pada ketika tersebut dicatatkan RM30 bilion, itu
kita punya import. Pada tahun 2020 ia melonjak kepada RM57.4 bilion sementara eksport
kita pada tahun 2010 hanya RM18 bilion sahaja.
