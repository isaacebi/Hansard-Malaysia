DR.27.10.2021 77

pekerjaan kita, demi manfaat pekerja dan rakyat kita iaitu selamat ataupun safety dan
security. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pontian. Seterusnya, Yang Berhormat Sepang tiada dalam Dewan. Saya
jemput yang terakhir, Yang Berhormat Tumpat. Tiga minit.

4.54 ptg.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua atas peluang memberikan saya keizinan untuk turut terlibat sama dalam
perbahasan Rang Undang-undang Kilang dan Jentera (Pemansuhan) 2020. Kita baru
sahaja selesai membahaskan pindaan Akta Keselamatan dan Kesihatan Pekerjaan 1994.
Hujahan yang akan saya bawa ini tidak banyak bezanya dengan apa yang telah dibawa
oleh kawan-kawan, Ahli-ahli Yang Berhormat yang terdahulu terutamanya apa yang
dibawa oleh Yang Berhormat Pasir Gudang.

Tuan Yang di-Pertua, saya kira banyak aspek yang telah dirangkum melibatkan
keselamatan dan kesihatan pekerjaan di negara ini termasuklah keselamatan yang
tertakluk di tempat kerja. Namun begitu, saya berpandangan masih ada beberapa
penjelasan khusus perlu diberikan oleh pihak kementerian berkenaan dengan langkah
untuk memansuhkan akta ini.

Tuan Yang di-Pertua, negara pernah digemparkan dengan insiden kemalangan
yang berlaku di tapak pembinaan Lebuh Raya Sungai Besi—Ulu Kelang yang mengancam
bukan sahaja para pekerja bahkan juga para pengguna jalan raya yang lain. Malah jika
kita perhatikan khususnya di beberapa tempat di Lembah Klang, terlalu banyak
pembinaan jalan raya yang dilaksanakan secara serentak dan kebanyakan jalan ini
merupakan jalan utama kepada pengguna di Lembah Klang. Antara yang kita boleh lihat
adalah di sepanjang Jalan Lingkaran Tengah 2 iaitu MRR2 ke Zoo Negara, Jalan Jelatek
dan sebahagian tempat yang lain.

Kejadian insiden kecelakaan melibatkan jentera ini begitu membimbangkan
meskipun pihak kementerian dan agensi telah mengeluarkan pelbagai rangka tindakan
untuk menanganinya. Apa yang saya lihat, kita tidak mempunyai perancangan yang
berperingkat dan jalan lencongan alternatif yang lebih selamat bagi menjamin
keselamatan para pengguna dan pekerja khususnya.

Oleh sebab itu, saya ingin mendapatkan penjelasan kementerian, apa justifikasi
pihak kementerian untuk meneruskan pemansuhan Akta 139? Sedangkan daripada satu
sudut, akta ini merupakan akta penting bagi memastikan keselamatan jentera dan tempat
kerja. Sejauh manakah peruntukan yang utama dan komprehensif ini akan terangkum
hanya di bawah satu akta sahaja? Sedangkan realitinya, keselamatan dan jentera tempat
kerja ini juga menjadi salah satu isu besar dalam negara.

Tuan Yang di-Pertua, tujuan Akta Kilang dan Jentera 1967 ini digubal adalah bagi
memastikan pengoperasian kilang-kilang yang bukan sahaja melibatkan keselamatan
jentera bahkan juga keselamatan dan kebajikan para pekerja yang mengendalikan jentera
berkenaan. Saya mohon kementerian supaya menjelaskan implikasi kepada keselamatan
pengoperasian kilang-kilang dalam negara selepas akta ini dimansuhkan. Saya juga
mohon statistik lengkap terhadap kilang-kilang yang terlibat dalam akta ini, berapa kali
penguatkuasaan dan pemantauan dilaksanakan bagi memastikan pematuhan terhadap
keselamatan pengoperasian kilang di negara ini.

Tuan Yang di-Pertua, insiden yang berpunca daripada keselamatan jentera ini
sering kali berlaku. Antaranya melibatkan jentera seperti kren jatuh, jentera piling
termasuklah kerangka besi dan lif. Jika kita teliti kes kemalangan maut di laman web rasmi
Jabatan Keselamatan dan Kesihatan Pengguna Kementerian Sumber Manusia, antara
faktor-faktor utama yang mendorong kepada kemalangan di tempat kerja adalah
disebabkan jentera tidak diselenggarakan dengan baik, pihak pengendali jentera yang
tidak cekap, tiada pengadang serta tanda amaran yang khusus, tiada sistem dan SOP
yang selamat khususnya melibatkan hazard, penaksiran risiko dan kawalan risiko.
