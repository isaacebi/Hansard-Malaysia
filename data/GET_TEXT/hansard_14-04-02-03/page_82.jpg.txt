74 DR.27.10.2021

pada permulaan kuat kuasa pemansuhan ini diuruskan di bawah Akta 139 seolah-olah
akta yang dimansuhkan tidak dimansuhkan.

Fasal 6 bertujuan untuk memperuntukkan bagi penerusan prosiding undang-
undang, pendakwaan jenayah atau penyiasatan atau apa-apa hukuman yang dikenakan
atas tindakan yang diambil sebelum permulaan kuat kuasa pemansuhan Akta 139.

Tuan Yang di-Pertua, akhir kata Kementerian Sumber Manusia mohon agar
pindaan Akta 514 dan pemansuhan Akta 139 disambut baik dan dilihat secara positif
sebagai satu pakej yang akan memberi faedah yang besar kepada golongan pekerja dan
majikan dari aspek keselamatan dan kesihatan pekerjaan dan keselamatan jentera dan
kilang. Saya ingin mengambil kesempatan ini untuk merakamkan penghargaan dan terima
kasih kepada semua pihak yang telah memberikan kerjasama yang tidak berbelah bahagi
dalam menjayakan rang undang-undang ini. Tuan Yang di-Pertua, saya mohon
mencadangkan.

Timbalan Yang di-Pertua [Dato’ Mohd Rashid Hasnon]: Ada yang
menyokong?

Timbalan Menteri Sumber Manusia [Datuk Haji Awang bin Hashim]: Saya
mohon menyokong.

Timbalan Yang di-Pertua [Dato’ Mohd Rashid Hasnon]: Ahli Yang Berhormat,
masalah di hadapan Majlis ialah rang undang-undang bernama suatu akta untuk
memansuhkan Akta Kilang dan Jentera 1967 dibacakan kali yang kedua sekarang dan
terbuka untuk dibahas.

Saya ada empat orang Ahli yang ingin membahaskannya. Pertama, Yang
Berhormat Pasir Gudang. Kedua, Yang Berhormat Pontian. Ketiga, Yang Berhormat
Sepang dan yang keempat, Yang Berhormat Tumpat. Dengan itu, saya ingin menjemput
Yang Berhormat Pasir Gudang tujuh minit.

01640
4.40 ptg.

Tuan Hassan bin Abdul Karim [Pasir Gudang]: Terima kasih Tuan Yang di-
Pertua. Pada petang ini kita membincangkan dan membahaskan dua rang undang-
undang yang sangat penting berhubung dengan soal keselamatan dan kesihatan pekerja.
Kebetulan saya mewakili Parlimen Pasir Gudang yang merupakan tempat terdapat ribuan
para pekerja yang di sana juga di Pasir Gudang terdapat kilang yang besar-besar, terdapat
pelabuhan, limbungan kapal yang melibatkan penggunaan jentera dan mesin.

Jadi, sebentar tadi Parlimen telah meluluskan di Dewan Rakyat ini telah
meluluskan Rang Undang-undang Keselamatan dan Kesihatan Pekerjaan. Saya
mengikuti perbahasan sejak tengah hari tadi sehingga petang ini dan mengucapkan
tahniah kepada Yang Berhormat Menteri, ini pindaan yang baik. Hanya- bila sekarang kita
hendak membahaskan tentang...

Timbalan Yang di-Pertua [Dato' Mohd Rashid Hasnon]: Mansuh.

Tuan Hassan bin Abdul Karim [Pasir Gudang]: ...Hendak mansuhkan Undang-
undang Kilang dan Jentera tahun 1967. Sebelum kita hendak mansuhkan, hendak
kebumikan undang-undang yang telah lama berkhidmat, selama 54 tahun Yang
Berhormat Menteri, dari tahun 1997 sehingga sekarang. Saya hendak bertanya, apakah
kelemahan Undang-undang Kilang dan Jentera ini? Sudah 54 tahun diguna pakai, apa
kelemahannya? Ada disebutkan tadi ketinggalan zaman. Apakah yang dimaksudkan
ketinggalan zaman itu?

Ketiga, adakah Yang Berhormat Menteri dan kerajaan yakin, Undang-undang
Keselamatan dan Kesihatan Pekerjaan yang baru kita luluskan tadi pindaannya dapat
menggantikan Undang-undang Kilang dan Jentera 1967 itu. Yang Berhormat Menteri,
sekurang-kurangnya Undang-undang Kilang dan Jentera, ia mengkhususkan kepada soal
kilang dan soal jentera terutamanya hal mesin ini, jentera ini. Ini ada fokus dalam undang-
undang yang hendak kita mansuhkan ini.
