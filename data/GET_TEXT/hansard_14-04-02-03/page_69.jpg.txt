DR.27.10.2021 61

01540

Pindaan-pindaan dalam RUU ini kelihatan menyeluruh, merangkumi kesemua
kemungkinan yang akan menjejaskan keselamatan dan kesihatan pekerja-pekerja di
semua tempat kerja yang sebelum ini hanya terpakai kepada industri di seluruh Malaysia
sebagaimana yang dinyatakan dalam Jadual Pertama Akta 514. Pindaan ini memberi
kuasa kepada Menteri untuk melantik daripada kalangan pegawai dalam skim
perkhidmatan pemeriksa kilang dan jentera dan timbalannya, pengarah dan lain-lain.
Fungsi dan tugasan mereka lebih luas dan mendalam berbanding dengan yang
sebelumnya.

Tuan Yang di-Pertua, walaupun ada banyak perkara dan dalam cadangan untuk
dipinda tetapi saya amat tertarik kepada empat pindaan. Pertama, adalah seksyen baru
iaitu seksyen 15, pindaan dibuat untuk mengadakan peruntukan bagi kewajipan tambahan
seseorang majikan untuk membangunkan dan melaksanakan tatacara bagi berurusan
dengan kecemasan yang boleh timbul semasa pekerjanya sedang bekerja. Ini amat
penting kerana kalau tidak ada tatacara yang baik, kalau pekerja tidak mematuhi,
kemalangan atau kecederaan akan berlaku.

Kedua, satu lagi seksyen yang baru adalah seksyen 18B. Pindaan baru ini
mengadakan peruntukan bagi kewajipan setiap majikan, pekerja sendiri atau prinsipal
untuk menjalankan pentaksiran risiko berhubung dengan risiko keselamatan dan
kesihatan. Itu pun adalah satu langkah yang baik, kita kata adalah preventive measures
dengan izin untuk mengelakkan risiko di tempat bekerja.

Ketiga, satu seksyen baru 26A dengan mengadakan peruntukan bagi hak
seorang pekerja untuk mengeluarkan dirinya dari apa-apa bahaya atau kerja jika selepas
memaklumkan kepada majikan bahawa dia mempunyai justifikasi untuk mempercayai
bahawa terdapat suatu bahaya yang hampir pasti akan berlaku. Ini adalah satu pindaan
yang amat baik kerana ini memberi free will dengan izin kepada seorang pekerja untuk
menarik diri dan tidak boleh dipaksa oleh majikan untuk membuat apa-apa juga yang akan
membahayakan kesihatan atau keselamatan beliau.

Keempat adalah pindaan satu seksyen baru juga, 27(1)(d). Di sini adalah
disebutkan bahawa tiada majikan boleh memecat seseorang pekerja, mencederakannya
dalam pekerjaan atau mengubah kedudukannya sehingga memudaratkannya semata-
mata oleh sebab pekerja itu telah membantu pegawai dalam mana-mana siasatan.
Pindaan ini amat bagus kerana ia memberi jaminan kepada pekerja untuk membuat apa
yang betul dan mereka akan mendapat keberanian untuk memastikan tempat kerja atau
pekerjaan mereka tidak mengancam kesihatan dan keselamatan mereka.

Akhir, undang-undang yang baik sekiranya pendidikan kepada semua pemegang
taruh khususnya majikan dan pekerja tidak mencukupi, bagi pihak ketua pengarah yang
bertanggungjawab untuk melaksanakan apa-apa ...[Tidak jelas] dalam akta ini, kalau
beliau tidak melaksanakan dengan kaedah atau pendekatan yang baik serta mengawal
atau memantau dengan cara yang efektif, akan gagal mencapai matlamat yang
disasarkan. Itu sahaja perbahasan daripada saya. Terima kasih.

Tuan Yang di-Pertua: Terima kasih Yang Berhormat Tebrau. Dengan itu,
tamatlah perbahasan daripada Ahli-ahli Yang Berhormat semua. Saya ingin menjemput
Yang Berhormat Menteri untuk menjawab. Masa 15 minit, boleh? Silakan.

3.46 ptg.

Menteri Sumber Manusia [Datuk Seri M. Saravanan]: Terima kasih Tuan Yang
di-Pertua. Bagi pihak Kementerian Sumber Manusia, saya terlebih dahulu mengucapkan
terima kasih kepada Ahli-ahli Yang Berhormat yang telah mengambil bahagian dalam
perbahasan Rang Undang-undang Keselamatan dan Kesihatan Pekerjaan (Pindaan)
2020. Kementerian menghargai semua pandangan, saranan, cadangan mahupun teguran
Ahli-ahli Yang Berhormat tersebut.

Hari ini kita lihat sokongan bulat daripada Ahli-ahli Yang Berhormat walaupun ada
beberapa isu yang dibangkitkan, ada yang menjadi pandangan, ada yang menjadi
