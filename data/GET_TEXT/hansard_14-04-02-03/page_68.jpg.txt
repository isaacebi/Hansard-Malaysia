60 DR.27.10.2021

(iv) sektor manakah yang paling banyak dikenakan denda dan
kenapakah sektor ini yang banyak dikenakan denda?

(v) berapakah jumlah syarikat tempatan dan juga syarikat asing yang
telah dikenakan denda setakat ini?

(vi) selain daripada denda yang dikenakan bagaimana pula dengan
pampasan-pampasan kepada pekerja tersebut? Adakah pekerja-
pekerja tersebut dibayar pampasan oleh syarikat-syarikat
berkenaan atau berapakah pekerja-pekerja yang malang yang
sudah terlibat dan berapakah purata jumlah pampasan yang
diperolehi oleh setiap seorang mangsa.

Kedua, pindaan seksyen 23 yang menaikkan denda daripada RM20,000 kepada
RM200,000. Bagi pihak yang melanggar peruntukan seksyen 21 dan 22 mengenai
kewajipan pengilang ke atas loji dan bahan bagi kegunaan semasa bekerja. Persoalan
saya ialah apakah alasan-alasan yang selalu diberikan kepada majikan atau syarikat-
syarikat apabila mereka didapati melanggar peruntukan seksyen 21 dan 22. Selain
daripada denda, apakah lagi hukuman-hukuman yang boleh disabitkan dan adakah
operasi mereka boleh juga ditutup.

Tuan Yang di-Pertua, baru-baru ini Menteri menyatakan bahawa pekerja yang
enggan mendapatkan suntikan vaksin COVID-19 boleh dikenakan tindakan mengikut Akta
Keselamatan dan Kesihatan Pekerjaan (AKKP) kerana menyebabkan suasana tempat
kerja yang tidak selamat. Begitu pun saya tidak nampak sebarang peruntukan spesifik
untuk tujuan ini untuk pindaan rang undang-undang ini.

Saya mohon penjelasan daripada Yang Berhormat Menteri. Masih isu yang sama,
saya juga ingin mendapatkan penjelasan daripada Menteri berkenaan pekerja yang tidak
mengambil vaksin boleh mengancam keselamatan dan kesihatan pekerja-pekerja dan
persekitaran kerja yang tidak selamat. Ini akan menyebabkan suasana di tempat kerja
yang tidak kondusif dan akan boleh menimbulkan bermacam-macam ragam dan persepsi.

Saya ingin bertanya, adakah bukti-bukti saintifik yang diberikan oleh pihak
Kementerian Kesihatan Malaysia yang menunjukkan bahawa risiko orang yang tidak
mengambil vaksin boleh menyebarkan virus COVID-19 yang lebih tinggi berbanding
dengan orang yang mengambil vaksin? Ini selalu jawapan ataupun soalan yang diajukan
oleh pekerja-pekerja anti vaksin. Kita tahu bahawa orang yang sudah di vaksin atau belum
di vaksin masih boleh dijangkiti dan menyebarkan virus COVID-19. Saya menyuarakan
isu ini supaya kerajaan tidak akan menghadapi masalah di kemudian hari jika sekiranya
perkara seperti ini dibawa ke mahkamah. Saya dengan ini menyokong rang undang-
undang ini. Terima kasih.

Tuan Yang di-Pertua: Terima kasih Yang Berhormat Papar. Akhir sekali Yang
Berhormat Tebrau. Silakan.

3.39 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua
kerana mengizinkan saya sertai perbahasan walaupun tadi saya di luar Dewan. Terima
kasih atas peluang yang diberikan kepada saya. Ucapan saya tidak panjang tetapi saya
cuba habiskan, haraplah tak memerlukan 10 minit.

Tuan Yang di-Pertua, cadangan-cadangan untuk meminda Akta Keselamatan dan
Kesihatan Pekerjaan 1994 amat dialu-alukan oleh sebab kes-kes kemalangan atau
kecederaan di tempat kerja semakin meningkat. Punca-punca kemalangan dan
kecederaan pelbagai termasuk kecuaian daripada pihak majikan ataupun pekerja atau
masa bekerja terlalu panjang atau lantai terlalu licin atau mesin tidak diguna atau tidak
dipasang dengan cara yang betul atau proses pengilangan yang bahaya. Ada yang tidak
memakai pakaian yang sesuai dalam tempat bekerja atau mesin yang tidak selamat atau
tercacat diguna pakai.
