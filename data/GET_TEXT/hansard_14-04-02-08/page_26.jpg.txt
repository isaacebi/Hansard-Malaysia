16 DR.3.11.2021

Dato’ Ngeh Koo Ham [Beruas]: Saya tambah lagi satu soalan.

Timbalan Yang di-Pertua [Dato’ Mohd Rashid Hasnon]: Ada soalan tambahan
yang ketiga. Sila Yang Berhormat Beruas.

Dato’ Ngeh Koo Ham [Beruas]: Terima kasih Tuan Yang di-Pertua. Tadi Yang
Berhormat Menteri menyatakan bahawa balak ini hanya boleh mengeluarkan hasil
selepas 15 tahun.

Jadi, saya hendak minta Yang Berhormat Menteri untuk menyatakan sama ada
kementerian akan bersetuju membela nasib pengusaha-pengusaha ladang hutan ini untuk
meminta Kementerian Kewangan untuk mengecualikan industri ladang hutan ini daripada
peraturan di mana kerugian sesuatu syarikat itu tidak boleh dibawa ke depan selepas tujuh
tahun dan sekarang sudah dijalankan tidak boleh dibawa selepas 10 tahun.

Ini kerana termasuklah pinjaman ladang hutan ini, syarikat akan kerugian dari segi
bunga ataupun faedah atas pinjaman itu kalau tidak boleh dibawa selepas 10 tahun.
Selepas 10 tahun, apabila pokok dituai atau ditebang untuk dijual, kos ini tidak boleh
diambil kira. Jadi ini tidak berlaku adil kepada pengusaha-pengusaha ladang hutan ini.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Beruas. Sila Yang Berhormat Timbalan Menteri.

Datuk Willie anak Mongin: Terima kasih Yang Berhormat Beruas. Setakat ini
kita tidak ada mekanisme untuk kita mengecualikan pengusaha-pengusaha ladang hutan
daripada membayar cukai dan bayaran-bayaran yang berkaitan dengan _ industri
perhutanan.

Oleh sebab seperti mana yang kita lihat, kalau kita lihat penggiat industri
perhutanan di negara kita kebanyakan mereka ini sebenarnya kaya-kaya. Jadi, setakat ini
kita tidak ada menerima sebarang permohonan daripada pihak industri.

Namun begitu, sekiranya ada kekangan dan permasalahan daripada pihak
industri, kita sedia duduk berbincang dan kita akan memperhalusi dan kita akan
membantu mereka sebab kita inginkan industri ini berjalan dengan lebih giat dan juga lebih
membawa keuntungan kepada negara dan juga rakyat kita. Terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Dato’ Ngeh Koo Ham [Beruas]: Tuan Yang di-Pertua, Yang Berhormat Menteri
silap faham soalan saya. Soalan saya ialah bolehkah kerugian yang dialami oleh syarikat-
syarikat ini semasa menanam boleh diambil kira selepas 10 tahun?

Timbalan Yang di-Pertua [Dato’ Mohd Rashid Hasnon]: Baik,baik.

Dato’ Ngeh Koo Ham [Beruas]: Because the lost incurred is not allowed to be
brought forward more than seven years currently dan dicadangkan...

Datuk Willie anak Mongin: Okey, terima kasih Yang Berhormat. Saya
mendengar tadi, seperti mana yang saya sebut, mungkin Yang Berhormat tidak dengar
tadi. Saya kata setakat ini kita tidak ada mekanisme untuk menyelesaikan masalah itu dan
sekiranya mereka ingin kita mengetengahkan permasalahan mereka, mereka boleh tampil
dan kita berbincang dengan industri. Itu yang saya jawab tadi.

Dato’ Ngeh Koo Ham [Beruas]: Memang...

Timbalan Yang di-Pertua [Dato’ Mohd Rashid Hasnon]: Baik, terima kasih.
Saya tidak benarkan, ini bukan perbahasan.

Dato’ Ngeh Koo Ham [Beruas]: ...Memang industri ini sudah pun memohon.
Harap Yang Berhormat Menteri menyokonglah permohonan mereka. Sudah pun
memohon, terima kasih.

Timbalan Yang di-Pertua [Dato’ Mohd Rashid Hasnon]: Baik, terima kasih.
Seterusnya saya ingin menjemput Yang Berhormat Dato’ Dr. Mohd Khairuddin bin Aman
Razali, Yang Berhormat Kuala Nerus.
