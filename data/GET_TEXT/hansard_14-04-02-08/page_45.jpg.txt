DR.3.11.2021 35

Komunikasi dan Multimedia, kawasan Hospital Sultan Ismail Petra ini menjadi salah satu
lokasi pembinaan menara memandangkan capaian Internet dan telefon di sini sangat
lemah.

Dalam masa yang sama, Pejabat Kesihatan Daerah Kuala Krai pula memerlukan
kenderaan tambahan seperti van dan kenderaan pacuan empat roda untuk kegunaan
harian turun ke kawasan penduduk. Saya difahamkan sebuah van yang terlibat dalam
kemalangan dua tahun lepas belum lagi diganti.

Program vaksinasi yang telah mencapai 95 peratus sasaran orang dewasa dan
65 peratus di kalangan remaja ternyata memberi kejayaan dalam memerangi COVID-19.
Namun di sana terdapat mereka yang masih enggan untuk di vaksin. Saya berharap
kerajaan mengambil langkah yang lebih holistik dalam menangani dan berdepan dengan
golongan ini.

Tuan Yang di-Pertua, isu yang seterusnya ialah pelancongan. Fenomena Train to
Dabong yang melonjakkan industri pelancongan kepada rakyat Dabong dan Kuala Krai.
Saya ucapkan terima kasih kepada Yang Berhormat Menteri kerana turut berkempen
untuk program ini atau fenomena ini dalam ucapan bajet. Terima kasih juga kepada
kerajaan di atas penerusan subsidi kos operasi perkhidmatan tren kurang ekonomik.

Saya ingin mengambil peluang untuk mengucapkan terima kasih kepada Yang
Berhormat Timbalan Menteri Kewangan |, Yang Berhormat Paya Besar dan pasukan MOF
yang turut mencuba Train to Dabong. Ternyata kehadiran Yang Berhormat membawa
sesuatu yang sangat bermakna untuk kemajuan Dabong dan Kuala Krai.

01230

Saya difahamkan antara pihak yang memulakan Train to Dabong ialah tiga orang
anak muda yang mewujudkan sebuah page di Facebook. Tahniah atas cetusan idea
tersebut dan saya turut berbangga dengan anda.

Tentunya penambahbaikan infrastruktur amat diperlukan untuk melonjakkan lagi
sektor yang memberi pulangan kepada penduduk Dabong. Jaringan jalan raya yang lebih
baik serta talian telefon dan internet merupakan keutamaan di Dabong dan juga di Kuala
Krai.

Selain itu, saya mencadangkan kerajaan mengembalikan semula Ekspres Wau
laluan Tumpat ke Kuala Lumpur yang dihentikan selepas banjir 2014 dan boleh
dimasukkan dalam subsidi kos operasi tren yang tidak ekonomik ini. Saya yakin ia mampu
melonjakkan lagi industri pelancongan terutama dalam kehadiran pelancong dari ibu kota
dan juga Lembah Klang.

Sudah sampai masanya beberapa pihak yang terlibat dengan pelancongan
seperti malim gunung, pengusaha kereta sewa, pengusaha rumah tumpangan diberikan
kursus berkaitan pelancongan serta elaun khas untuk memantapkan lagi industri ini. Saya
mencadangkan kerajaan menaik taraf kemudahan pelancongan di Kompleks Gua Gelap,
Gua Keris dan Gua Pagar di Dabong.

Saya juga memohon penambahan mesin ATM di Dabong bagi kemudahan
semua. Buat masa sekarang terdapat hanya sebuah ATM sedangkan jarak ke Kuala Krai
sekitar 70 ataupun 80 Kilometer dan ia tidak mencukupi terutama dengan penambahan
pelancong.

Seterusnya Tuan Yang di-Pertua ialah isu getah. Saya mengucapkan terima kasih
kepada kerajaan atas penerusan bantuan musim tengkujuh untuk penoreh getah.
Tentunya ia merupakan khabar gembira buat semua. Dalam masa yang sama, saya
menyokong penuh perbahasan beberapa orang Yang Berhormat Ahli Parlimen yang lain
yang mahukan harga lantai getah dinaikkan daripada RM2.50 kepada RM3.50.

Ketujuh Tuan Yang di-Pertua, ialah pembangunan semua kaum. Perpaduan
antara masyarakat dan kaum diibaratkan sebagai tiang kemakmuran dan kedamaian
negara ini di samping menyumbang kepada keamanan dan kestabilan. Sekiranya
kepelbagaian menjadi punca percanggahan dan pertelagahan, suasana damai yang
diimpikan dilihat sukar dikekalkan sekiranya setiap etnik bersifat etnosentrik.
