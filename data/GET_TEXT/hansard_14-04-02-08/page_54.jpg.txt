44 DR.3.11.2021

bumiputera. Namun jangan kita kesampingkan juga kepentingannya untuk mereka yang
bukan Melayu dan bukan bumiputera. Orang-orang Cina, India dan yang lain-lain kerana
kita bercakap tentang yang disebut tadi sebagai Keluarga Malaysia. Jadi apa makna
Keluarga Malaysia kalau daripada segi Belanjawan negara ini kita tidak memperuntukkan
dengan secara adil? Jadi ini perkara yang saya fikir penting sebagai mukadimah dalam
perbahasan ini kerana kita semua sedia maklum bahawa kalau itu tidak kita susun dengan
baik, negara kita tidak akan berada di atas landasan yang tepat untuk masa-masa depan
yang mendatang.

Yang kedua Tuan Yang di-Pertua, yang ingin saya bangkitkan ini adalah soal
pengupayaan ekonomi luar bandar. Kita tahu bahawa pandemik ini memberikan kesan
kepada masyarakat, terutamanya yang berada di luar bandar. Saya teliti misalnya apa
yang disusun ataupun apa yang diunjurkan oleh kementerian yang menjaga, khusus
tentang pembangunan luar bandar ini terutamanya di dalam memastikan usahawan-
usahawan yang dibantu dengan pembiayaan sokongan pengukuhan keusahawanan.

Maknanya, daripada satu segi, Belanjawan ini diharap dapat merancakkan lagi
ekonomi di luar bandar dengan melahirkan usahawan-usahawan di luar bandar dan di
sana terdapat sokongan, bantuan kepada mereka.

01310

Namun, kita berasa agak kesal kerana kalau mengikut buku bajet ini, menyatakan
bahawa peratusan usahawan yang berjaya meningkatkan pendapatan selepas enam
bulan menerima bantuan pembiayaan ini, kalau pada tahun 2020, hanyalah sebanyak 66
peratus sahaja, Tuan Yang di-Pertua. Untuk tahun 2021, disasarkan hanya 60 peratus
sahaja usahawan yang telah berjaya meningkatkan pendapatan selepas enam bulan
menerima bantuan. Jadi, tidak 100 peratus.

Jadi, saya minta Kementerian Pembangunan Luar Bandar untuk menyatakan
bagaimana hendak menyelesaikan perkara ini. Kita tahu bahawa ekonomi di luar bandar
ini bukan sekadar pembangunan infrastruktur tetapi bagaimana untuk kita membentuk
satu budaya yang baharu, budaya usahawan terutama di kalangan generasi muda di luar
bandar dan kita beri sokongan. Bukan sekadar sokongan tetapi kita memberikan juga
mereka peluang dan ruang semaksimum mungkin agar ekonomi luar bandar itu berjaya
dirancakkan.

Jadi saya minta, / put a task kepada Kementerian Pembangunan Luar Bandar,
dengan izin Tuan Yang di-Pertua, agar perkara ini dapat dijelaskan dengan terperinci
dalam jawapannya nanti.

Kedua ialah berkaitan dengan pelancongan. Kawasan yang saya wakili, kawasan
Hang Tuah Jaya, merupakan kawasan pelancongan. Kalau Tuan Yang di-Pertua datang
Melaka, masuk sahaja Ayer Keroh sudah masuk ke kawasan Hang Tuah Jaya. Kita ada
satu kajian. Majlis Perbandaran Hang Tuah Jaya baru-baru ini membuat kajian tentang
aktiviti ekonomi di kawasan Ayer Keroh.

Di kawasan Ayer Keroh ini, Tuan Yang di-Pertua, kalau pergi, tidak perlu pergi ke
bandar untuk makan asam pedas. Ada satu asam pedas namanya Asam Pedas Pak Man.
Pendapatannya luar biasa kerana mereka tidak mahu ke bandar kerana jalan sesak.
Namun di kawasan Ayer Keroh itu boleh dibangunkan produk-produk pelancongan. Saya
tahu kerajaan memperuntukkan sejumlah wang yang agak signifikan untuk pelancongan,
untuk restart pelancongan. Kita tahu Melaka ini tidak ada sumber ekonomi yang lain yang
signifikan selain daripada pelancongan (tourism).

Jadi, apakah di sana terdapat kesediaan di peringkat kementerian agar produk-
produk pelancongan yang mungkin bukan berskala besar tetapi yang berskala sederhana
yang boleh menarik paling tidak pun pelancong-pelancong di dalam negara? Agar aktiviti
ekonomi yang akan terbit daripada pelancong-pelancong yang datang ke Melaka ini akan
membantu untuk merancakkan lagi kegiatan ekonomi di kalangan rakyat di kawasan
Melaka terutamanya di kawasan Hang Tuah Jaya.

Seterusnya, Tuan Yang di-Pertua, saya ingin bangkitkan juga tentang Bantuan
Tanam Semula. Saya lihat Yang Berhormat Menteri Perusahaan, Perladangan dan
