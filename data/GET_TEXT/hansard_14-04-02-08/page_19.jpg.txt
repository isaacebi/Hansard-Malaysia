DR.3.11.2021 9

Tuan Yang di-Pertua: Terima kasih Yang Berhormat Timbalan Menteri. Soalan
tambahan pertama Yang Berhormat.

Datuk Wira Haji Mohd. Anuar Mohd. Tahir [Temerloh]: Tuan Yang di-Pertua,
soalan tambahan yang ingin saya kemukakan mengenai lebuh raya yang sedang dibina
dan dijanjikan akan dibuka kepada para pengguna kemudian nanti.

Tuan Yang di-Pertua, saya ingin bertanya kepada Yang Berhormat Timbalan
Menteri, apa pendirian kementerian terhadap Kuala Lumpur Outer Ring Road di antara
Ukay Perdana-Ulu Klang dengan Templer Park yang belum terbina kerana sensitiviti alam
sekitar. Adakah kementerian bersedia menerima cadangan alternatif daripada pencinta
alam sekitar serta pemegang taruh yang lain bagi melengkapkan rangkaian jalan raya ini
bagi mengelakkan pertambahan bebanan tinggi trafik yang sedia ada di Jalan Lingkaran
Tengah 2. Terima kasih.

Tuan Yang di-Pertua: Terima kasih Yang Berhormat Temerloh. Silakan.
01040

Datuk Arthur Joseph Kurup: Terima kasih kepada Yang Berhormat Temerloh,
khususnya ke atas keprihatinan beliau terhadap kesan alam sekitar dan juga status
pembinaan Lebuh Raya EKVE. Untuk makluman Yang Berhormat, EKVE sebelum dibina
telah melantik Runding Trafik MKZ Sendirian Berhad untuk menjalankan Kajian Penilaian
Kesan Trafik (TIA) untuk lebuh raya dan juga kesan impak di kawasan sekitarnya. Ini telah
dijalankan pada 11 Februari 2012 dan telah dikemukakan kepada Lembaga Lebuhraya
Malaysia (LLM) pada 12 Jun 2012.

Objektif utama kajian ini ialah untuk menganalisis kesan pembinaan lebuh raya
tersebut untuk memastikan kelancaran aliran trafik dan juga pergerakan trafik yang efisien.
Semasa EKVE pula, semua Pelan Pengurusan Trafik atau Traffic Management Plan
(TMP) telah dilaksanakan mengambil kira keadaan semasa trafik. TMP ini telah disemak
oleh beberapa peringkat kejuruteraan termasuk pegawai trafik, jurutera perunding dan
juga pemilik kawasan seperti PBT ataupun JKR.

Setelah siap, Lebuh Raya EKVE dapat mengurangkan kesesakan terutamanya di
kawasan Hulu Langat, Ampang dan juga Cheras. Berkaitan pula dengan soalan tentang
kesan alam sekitar tadi, kerja-kerja pembinaan EKVE telah diluluskan oleh Jabatan Alam
Sekitar Negeri Selangor dan Laporan Terperinci Penilaian Alam Sekitar (DEIA) telah
diluluskan oleh pihak Jabatan Alam Sekitar Selangor pada 25 April 2013. Antara skop
kajian ini ialah seperti soil erosion, climate and meteorology, water quality, air quality dan
juga noise and vibration.

Berkaitan pula dengan tinjauan penduduk di kawasan, kajian ini tidak merupakan
sebahagian daripada laporan DEIA tetapi ia juga dilaksanakan secara berasingan oleh
juru perunding yang dilantik oleh syarikat konsesi tersebut. Dalam hal ini sebanyak 86.8
peratus responden telah bersetuju dengan cadangan jajaran lebuh raya ini. Kementerian
KKR juga telah memastikan bahawa Pelan Pengurusan Risiko (Risk Management Plan)
dilaksanakan di peringkat prapembinaan lagi di mana risiko-risiko yang mungkin dihadapi
serta langkah-langkah pencegahan diambil untuk meminimumkan kesan alam sekitar.

Kementerian ini akan sentiasa bekerjasama dengan agensi-agensi kerajaan yang
lain termasuk Kerajaan Negeri Selangor untuk merangka dan merancang strategi bagi
meminimumkan impak dan risiko seperti Yang Berhormat nyatakan tadi. Sekian dan
terima kasih.

Tuan Ahmad Fadhli bin Shaari [Pasir Mas]: Terima kasih Yang Berhormat
Timbalan Menteri atas jawapan tadi. Soalan saya ialah pembinaan EKVE ini atau dulunya
dikenali sebagai Lebuh Raya Lingkaran Luar Kuala Lumpur, sebenarnya daripada dulu
lagi telah menjadi satu kontroversi di kalangan pencinta alam sekitar sehingga ia
melibatkan penyahwartaan hutan simpan dan sebagainya.

Soalan saya. Setakat manakah tindakan Kerajaan Pusat, Kerajaan Persekutuan
dalam memastikan hutan simpan yang telah dinyahwarta digantikan dengan pewartaan
hutan simpan yang baharu? Setakat manakah Orang Asli yang terlibat di kawasan-
kawasan berkenaan turut dirunding sebagai pemegang taruh? Terima kasih.
