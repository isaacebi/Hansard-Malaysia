DR.3.11.2021 53

Tuan Yang di-Pertua, saya ingin membangkitkan mengenai kekurangan dana
yang menggugat keberkesanan untuk tangani isu hak asasi manusia dan tenaga buruh
asing. Untuk makluman Ahli Dewan yang mulia, baru-baru ini Malaysia menjadi perhatian
dunia berikutan beberapa dakwaan yang mengaitkannya dengan layanan terhadap buruh
warga asing. Sektor minyak sawit yang terkesan pula dikaitkan dengan isu hak-hak asasi
manusia dan tenaga buruh yang bakal menggugat masa depannya, tidak kira sama ada
dakwaan ini benar atau palsu.

01350

Lebih buruk lagi Jabatan Negara Amerika Syarikat telah menurunkan status
Malaysia ke tangga tercorot tahap tiga dan laporan tahunannya mengenai
perbendaharaan Malaysia. Dalam laporan ini buruh paksa dilihat sebagai isu utama
pemerdagangan manusia yang berlaku di Malaysia. Tindakan yang dikenakan ke atas ke
beberapa buah syarikat pengeluar minyak sawit tempatan yang dikaitkan dengan
pengeluaran hak-hak asasi buruh akan menjejaskan eksport komoditi ini ke pasaran
dunia.

Jika ia dibiarkan berterusan, aktivis anti minyak sawit dan pesaing minyak sawit
akan terus mensensasikan isu ini. Akibatnya, syarikat-syarikat ini dan sektor minyak sawit
negara berdepan dengan risiko diancam dengan dakwaan-dakwaan baharu tindakan
perundangan oleh Amerika Syarikat atau  pemboikotan produk-produknya.
Memandangkan minyak sawit di pasaran dipasarkan di seluruh dunia, dakwaan-dakwaan
ini merupakan isu global pada Malaysia dan tidak hanya tertumpu di Amerika Syarikat.

Walaupun Amerika Syarikat menyumbang hanya tiga peratus kepada jumlah
eksport minyak sawit Malaysia, isu tersebut juga akan mendorong negara-negara
mengimport minyak sawit lain memperkenalkan polisi-polisi baharu berkaitan pematuhan
peraturan hak-hak asasi manusia. Ini bakal menggugat pasaran produk-produk sawit kita
pada masa depan.

Tuan Yang di-Pertua, industri minyak sawit Malaysia telah mengharungi pelbagai
cabaran melampau yang bukan sahaja mengancam pasaran globalnya malah
menjejaskan reputasinya. Kempen Anti Minyak Sawit di media sosial yang berterusan
memainkan isu-isu kemusnahan hutan hidupan liar dan kesihatan terus menghakis
kepercayaan para penggunaan terutamanya di negara-negara maju terhadap minyak
sawit.

Di samping syarikat-syarikat pengeluar minyak sawit, kehidupan lebih 450 ribu
orang pekebun kecil sawit kita juga terancam oleh isu-isu dibangkitkan ini. Golongan ini
telah lama bergantung kepada komoditi ini untuk meneruskan kelangsungan hidup
daripada dibelenggu kemiskinan serta memberikan pendidikan yang sempurna kepada
anak-anak mereka. Kemerosotan pasaran global minyak sawit Malaysia akibat dakwaan
yang dikaitkan dengan pencabulan hak asasi tenaga buruh akan memberi kesan sosial
jangka panjang yang sangat teruk kepada mereka.

Oleh yang demikian, kerajaan perlu menyediakan dana yang mencukupi untuk
industri minyak sawit Malaysia khususnya Majlis Minyak Sawit Malaysia (MPOC) jika ia
berhasrat untuk menangani isu buruh paksa dan persepsi ini secara keseluruhannya.
Untuk makluman, dana yang diperuntukkan kepada MPOC selama ini adalah sangat kecil
berbanding pendapatan yang dijana oleh sektor sawit. Sebagai contoh MPOC menerima
sejumlah RM57 juta untuk membiayai segala aktiviti pemasaran, dan mengenai Kempen
Anti Minyak Sawit pada tahun 2021. Jumlah ini bersamaan dengan 0.08 peratus daripada
RM73.035 bilion yang dijana oleh sektor sawit.

Soalan saya adalah apakah strategi dan pelan tindakan yang berkesan untuk
menangani isu ini yang turut menjejaskan sektor-sektor lain selain daripada sektor minyak
sawit? Dalam hal ini, libat urus dengan para pembuat dasar di Amerika Syarikat serta
penyebaran maklumat dari semasa ke semasa berkenaan langkah-langkah proaktif yang
diambil adalah sangat mustahak.

Tuan Yang di-Pertua, saya memuji tindakan Yang Berhormat Menteri Kewangan
untuk mengembalikan semula diskaun PTPTN kepada peminjam bagi menggalakkan
mereka peminjam rasa lebih bertanggungjawab untuk membayar baki hutang mereka.
