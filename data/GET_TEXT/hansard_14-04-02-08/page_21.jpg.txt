DR.3.11.2021 11

Pak Menteri yang bijaksana,
Soalan saya nombor lima.

5. Tuan Abdul Latiff bin Abdul Rahman [Kuala Krai] minta Perdana Menteri
menyatakan apakah langkah yang diambil oleh Suruhanjaya Pilihan Raya untuk
memastikan pengundi 18 tahun akan keluar mengundi pada Pilihan Raya umum nanti.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Terima kasih Tuan Yang di-Pertua. Saya
mohon maaf tidak pandai pantun sangat. [Ketawa]

Tuan Yang di-Pertua, Suruhanjaya Pilihan Raya (SPR) melalui Akademi Pilihan
Raya (APR) telah melaksanakan Program Pendidikan Pengundi (Voter Education) bagi
mendekati warganegara, khususnya warga belia yang masih diteruskan sehingga kini.

Program ini bertujuan untuk memberi kefahaman terhadap proses pilihan raya
yang dijalankan di Malaysia, di samping menjawab isu-isu yang sering dibangkit oleh
banyak pihak semasa pilihan raya. Dengan kesedaran dan kefahaman tentang proses
demokrasi dan pilihan raya, maka diharapkan mereka akan menunaikan tanggungjawab
untuk keluar mengundi semasa pilihan raya.

Sejak pandemik COVID-19 melanda negara dan di Perintah Kawalan Pergerakan
(PKP) yang diumumkan oleh kerajaan, akademi telah memperkenalkan Program
Pendidikan Pengundi secara maya (virtual voter education) sebagai alternatif dalam
melaksanakan Program Pendidikan Pengundi yang dilaksanakan secara bersemuka
sebelum pandemik COVID-19 berlaku.

Sehingga 30 September 2021, APR telah melaksanakan Program Pendidikan
Pengundi bersama beberapa buah institusi pengajian tinggi secara bersemuka dengan
mematuhi ketetapan prosedur operasi standard (standard operating procedure)
melibatkan penyertaan seramai 2,740 orang pelajar.

Manakala program pendidikan pengundi secara maya pula adalah sebanyak 152
program dengan 50,858 jumlah tontonan.

01050

Selain itu, Tuan Yang di-Pertua, APR mengambil inisiatif perkongsian secara
maya dalam media sosial melalui platform Facebook, YouTube, Instagram, Twitter, TikTok
yang pada ketika ini merupakan trend belia dan anak muda. Inisiatif ini diambil sebagai
menggalakkan pengundi 18 tahun keluar mengundi pada pilihan raya umum nanti.

Terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Kuala Krai, soalan
tambahan. Selepas Yang Berhormat Kuala Krai, Yang Berhormat Setiawangsa. Yang
Berhormat Setiawangsa bangun dahulu.

Datuk Seri Panglima Abdul Azeez bin Abdul Rahim [Baling]: Selepas Yang
Berhormat Setiawangsa, Baling.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Terima kasih atas jawapan Yang Berhormat Menteri.

Saya ingin bertanya, adakah terdapat usaha pihak kerajaan melalui KPM untuk
menerapkan kesedaran demokrasi pilihan raya dan juga kepentingan mengundi ini
kepada anak-anak muda khususnya pelajar lepasan sekolah kerana sebahagian ataupun
kebanyakan mereka adalah lepasan SPM?

Dan adakah terdapat negara yang boleh dijadikan sebagai contoh ataupun model
terhadap kesedaran sivik dan juga kesedaran pendidikan mengundi ini kepada anak-anak
muda ini? Bagaimana pula dengan anak-anak muda kita ataupun pengundi-pengundi
muda kita ini yang berada di menara gading, khususnya di luar negara? Adakah juga akan
dilaksanakan secara e-voting ataupun secara online?

Terima kasih Tuan Yang di-Pertua.
