DR.3.11.2021 47

kedudukan yang lebih baik daripada beberapa buah negara ASEAN yang lain termasuk
Singapura dengan 14.3 peratus serta Indonesia 7.1 peratus. Laporan Bloomberg juga turut
menjelaskan bahawa ekonomi Malaysia akan berpotensi untuk terus pulih dan bersedia untuk
kembali ke era pra-pandemik.

Tuan Yang di-Pertua, walaupun kita kekal positif dengan unjuran ekonomi negara,
situasi fiskal negara yang tenat juga wajar diberikan perhatian yang khusus. Oleh sebab itu,
langkah meminda Akta Langkah-langkah Sementara Bagi Pembiayaan Kerajaan (Penyakit
Koronavirus 2019 (COVID-19)) 2020 pada mesyuarat yang lepas sangat penting bagi
menyediakan ruang fiskal yang lebih luas kepada kerajaan bagi menyokong pertumbuhan
ekonomi negara.

Saya menyokong penuh langkah proaktif kerajaan bagi memastikan kerajaan masih
mengekalkan pentadbiran fiskal disiplin yang tinggi serta dalam masa yang sama dapat
menyediakan perbelanjaan yang besar bagi terus menyokong survival rakyat pada tahun yang
mendatang. Pun begitu saya berpandangan kerajaan perlu menyediakan suatu pelan
rancangan strategik bagi memastikan keadaan fiskal negara kembali berdaya saing dengan
sasaran pencapaian defisit fiskal tiga peratus hingga tiga perpuluhan lima peratus menjelang
tahun 2025 seperti mana yang dihasratkan dalam pembentangan RMKe-12 yang lalu.

Saya telah meneliti pelbagai inisiatif yang diambil bagi kerajaan meningkatkan hasil
melalui inisiatif kemampanan hasil serta langkah mengetengahkan Akta Tanggungjawab Fiskal
serta penilaian perbelanjaan awam. Cuma persoalan saya, apa sasaran hasil yang ingin dicapai
oleh kementerian dan adakah kerajaan berhasrat untuk mengurangkan defisit fiskal secara
lebih drastik berbanding sasaran tiga peratus pada tahun 2025. Kesemua ini adalah soal
komitmen yang perlu diambil tanggungjawab oleh kerajaan.

Seterusnya Tuan Yang di-Pertua, saya ingin menyentuh mengenai beberapa projek
yang melibatkan pembangunan di negeri Kelantan dan khususnya di jajahan Tumpat
sebagaimana tumpuan yang telah saya bangkitkan dalam perbahasan RMKe-12 yang lalu.

Saya mengucapkan terima kasih kepada Yang Berhormat Menteri Pelancongan, Seni
dan Budaya, Dato’ Sri Hajah Nancy Shukri serta Yang Berhormat Menteri di Jabatan Perdana
Menteri Bagi Hal Ehwal Ekonomi, Dato’ Sri Mustapa bin Mohamed di atas lawatan ke Tumpat
dua hari yang lalu bahkan saya juga berbesar hati kerana Masjid Kampung Laut telah diangkat
sebagai Tapak Warisan Dunia di bawah Pertubuhan Pendidikan Saintifik dan kebudayaan,
Pertubuhan Bangsa-bangsa Bersatu (UNESCO) serta mencalonkan Laman Warisan Serunding
Kampung Laut sebagai Tapak Warisan Kebangsaan. Saya menganggap ia sebagai satu
pengiktirafan yang besar kepada rakyat Tumpat dalam mengangkat kegemilangan jajahan
Tumpat yang terkenal suatu ketika dahulu.

Tuan Yang di-Pertua, dalam mengangkat nilai warisan pelancongan dan hab ekonomi
masyarakat Tumpat, perancangan pemetaan PKS berdasarkan sumber ekonomi setempat
wajar diteliti dan dibangunkan secara strategik. Saya ada beberapa senarai hab ekonomi
masyarakat Tumpat yang mempunyai potensi untuk dibangunkan. Antaranya adalah hab
berasaskan laut iaitu ikan bekok, hab PKS berasaskan makanan tradisional di perusahaan
Serunding Suzara dan Pasar Terapung Pulau Suri, hab eko-pelancongan di ladang ternakan
Strawberi dan ladang kelapa pandan serta ladang durian belanda, hab perusahaan dan
perkhidmatan pintas di kilang perusahaan wanita B40 yang terlibat dalam pemprosesan buah-
buahan kering serta perkhidmatan bot nelayan serta hab perusahaan kraf tangan tempatan
yang melibatkan perusahaan chalet, restoran serta pembuatan wau.

Pembangunan hab ekonomi setempat ini perlu dibangunkan secara strategik kerana
secara tidak langsung ia bukan sahaja menyokong sosioekonomi masyarakat di Tumpat
bahkan juga menyokong aktiviti pelancongan di sana. Tambahan lagi saya berpandangan
aspek pemetaan PKS berdasarkan hab ekonomi masyarakat Tumpat ini juga wajar
digabungjalinkan dengan aktiviti pemasaran bersifat ekonomi digital yang telah menjadi
tumpuan dasar kerajaan sejak beberapa tahun kebelakangan ini.

Selain itu, saya juga ingin mengetengahkan cadangan projek keusahawanan sosial
iaitu projek pewarnaan alam bagi pembuatan batik, shibori dan tie-dye sebagai aktiviti berdaya
ekonomi komuniti setempat. Terima kasih sekali lagi kepada Yang Berhormat Menteri
Pelancongan, Seni dan Budaya yang mengadakan lawatan dan sesi temu mesra bersama
