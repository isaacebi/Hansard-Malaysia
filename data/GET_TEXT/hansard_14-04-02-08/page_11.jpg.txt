DR.3.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Rabu, 3 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Mohd. Nizar bin Haji Zakaria [Parit] minta Menteri Luar Negeri
menyatakan:
(a) apakah usaha tuntas yang telah dilaksanakan oleh kementerian

bersama negara-negara ASEAN bagi menyelesaikan isu
Rohingya; dan

(b) sejauh manakah usaha yang telah dilaksanakan oleh
kementerian bagi menempatkan pelarian Rohingya di negara
ketiga.

Timbalan Menteri Luar Negeri [Dato’ Haji MKamarudin  Jaffar]:
Assalamualaikum warahmatullahi wabarakatuh dan selamat pagi, salam sejahtera. Saya
ucapkan terima kasih kepada Yang Berhormat Parit atas soalan yang dikemukakan
berhubung isu Rohingya dan etnik lain yang tertindas di Myanmar. Izinkan saya Tuan
Yang di-Pertua, menjawab pertanyaan Yang Berhormat Parit ini bersekali dengan
pertanyaan Yang Berhormat Sik bertarikh 7 Disember kerana kedua-dua pertanyaan
tersebut menyentuh isu yang sama.

Malaysia merupakan negara anggota ASEAN yang paling terkesan oleh isu
pelarian etnik Rohingya ini. Sehubungan itu, Kerajaan Malaysia akan terus berusaha
untuk mencari jalan penyelesaian yang terbaik dalam menangani isu Rohingya termasuk
melalui mekanisme ASEAN.

Dalam Mesyuarat-mesyuarat ASEAN, Malaysia sering kali menggariskan
kepentingan ASEAN menggesa Myanmar menangani krisis kemanusiaan di wilayah
Rakhine. Malaysia turut berulang kali menegaskan bahawa negara kita tidak mampu
menampung lebih ramai lagi pelarian Rohingya dan menyeru masyarakat antarabangsa
tampil membantu mencari jalan penyelesaian yang berkekalan. Perkara ini turut
dibangkitkan oleh Yang Amat Berhormat Perdana Menteri dan Yang Berhormat Menteri
Luar Negeri kita semasa mesyuarat-mesyuarat ASEAN berkaitan, termasuk semasa
Sidang Kemuncak ASEAN ke-38 dan ke-39 yang diadakan pada 28 hingga 29 Oktober
yang baru lalu.

Di samping itu Malaysia tegas menggesa Myanmar melaksanakan cadangan-
cadangan yang dikemukakan oleh dengan izin, ASEAN-Emergency Response and
Assessment Team dan melaksanakan penilaian keperluan komprehensif dengan izin,
comprehensive needs assessment. Ini untuk memastikan proses repatrasi pelarian
Rohingya dari Bangladesh ke Myanmar dilaksanakan secara sukarela, selamat dan
bermaruah serta mengurangkan jumlah pelarian yang membuat perjalanan lanjutan ke
Malaysia.
