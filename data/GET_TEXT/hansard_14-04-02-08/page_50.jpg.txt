40 DR.3.11.2021

apakah usaha yang dibuat untuk memindahkan teknologi itu kepada pengusaha
tempatan? Saya ingin tegaskan bahawa sekiranya syarikat-syarikat teknologi tinggi
tempatan diberi kepercayaan dan keupayaan kewangan yang secukupnya, yakinlah
mereka akan mengalahkan sesiapa juga di seluruh dunia ini. Jangan pandang rendah
keupayaan usahawan-usahawan kita. Mereka mampu melahirkan jenama sohor seperti
Samsung, Tesla dan sebagainya jika diberi peluang.

Saya juga yakin, pulangan pelaburan awal itu akan sangat berbaloi, tidak hanya
daripada segi keuntungan kewangan, tetapi lebih penting lagi iaitu daripada aspek
peluang pekerjaan bernilai tinggi, penghasilan kekayaan dan pertumbuhan ekonomi
secara keseluruhannya. Inilah yang patut diutamakan oleh Khazanah Nasional. Itulah
daya kreatif yang diharapkan daripada Belanjawan 2022 iaitu sesuatu pencetus yang akan
menyemarakkan semangat baru di kalangan penggiat industri, memulihkan keyakinan
tinggi dalam dasar kerajaan yang berpandangan jauh ke hadapan dan menimbulkan
keterujaan rakyat.

01250

Malangnya yang kita dengar Jumaat lepas hanyalah pendekatan lama yang di
jenama semula, bajet bertambah, gula-gula pilihan raya pun banyak tetapi bebanan
hutang yang juga meningkat. Bursa Malaysia pun memberi isyarat kecewa dengan bajet
ini. Akhir sekali mengenai tadbir urus kewangan negara yang sangat memalukan.
Kerajaan telah membuat pengakuan bahawa hutang 1MDB yang kini masih berbaki
RM32.2 bilion akan dijelaskan melalui pinjaman pendahuluan daripada kerajaan atau
Menteri Kewangan Diperbadankan dan Akaun Amanah. Tiada apa-apa manfaat pun yang
dinikmati oleh rakyat daripada hutang 1MDB ini. Malah sebaliknya, generasi demi
generasi akan datang terpaksa tanggung ‘biawak hidup’ ini, walhal banyak lagi perkara
yang lebih bermanfaat patut diusahakan dengan sumber yang terhad yang ada pada kita.

Walaupun dilaporkan oleh Jabatan Audit Negara, tiada komitmen dilafazkan oleh
Menteri Kewangan bahawa skandal kecurian wang negara seperti 1MDB ini tidak lagi
akan berlaku. Tiada jaminan diberikan bahawa langkah-langkah pencegahan menyeluruh
sedang atau akan dikuatkuasakan bagi mengelak daripada jenayah ini berulang lagi.
Sebelum gejala rasuah dan salah guna kuasa menjadi amalan biasa yang membinasakan
negara, saya menyeru kepada pihak kerajaan untuk memeranginya dengan segala kudrat
yang ada. Jangan dibiarkan berbilion wang negara hilang tanpa sesiapapun
dipertanggungjawabkan atas alasan kekurangan bukti, rasa hormat tidak bertempat
kepada bekas Perdana Menteri walaupun sudah didapati bersalah oleh mahkamah atau
kerana kegagalan menjejaki pesalah yang bersembunyi di luar negara.

Saya percaya kalau tindakan paling tegas diambil ke atas semua pesalah
walaupun setinggi mana jawatan yang pernah disandang, tiada siapa akan berani
memecah amanah yang diberikan.

Tuan Khalid bin Abd Samad [Shah Alam]: Yang Berhormat Jerlun.

Dato’ Seri Utama Haji Mukhriz Tun Dr. Mahathir [Jerlun]: Keputusan yang
masih tertangguh walaupun sudah enam bulan berlalu dalam kes SRC dan pendakwaan
yang tidak membantah pelepasan pasport pihak kayangan yang disabit kesalahan sangat
tidak masuk akal.

Dato’ Sri Azalina Othman Said [Pengerang]: Masa sudah tamat, Yang
Berhormat Jerlun.

Dato’ Seri Utama Haji Mukhriz Tun Dr. Mahathir [Jerlun]: Ya, hendak landing
sudah, Tuan Yang di-Pertua.

Tuan Khalid bin Abd Samad [Shah Alam]: Sebelum /anding...

Dato’ Seri Utama Haji Mukhriz Tun Dr. Mahathir [Jerlun]: Kalau inilah sikap
mahkamah dan Peguam Negara, negara akan hancur akibat penyelewengan pihak-pihak
yang rakus menyalahgunakan kuasa. Agar kita tidak berdolak-dalik mengenai masalah
1MDB ini, saya ingin mencadangkan hutang 1MDB yang sangat membebankan rakyat ini
dijenamakan semula dan dinamakan hutang ‘NTR’ kerana Yang Berhormat Pekan yang
bertanggungjawab penuhnya atas skandal antarabangsa ini. [Tepuk] Dengan itu...
