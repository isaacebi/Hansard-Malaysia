10 DR.3.11.2021

Datuk Arthur Joseph Kurup: Terima kasih Yang Berhormat dari Pasir Mas.
Apabila kita membuat semakan terdapat beberapa kejadian banjir yang berlaku sepanjang
jajaran EKVE. Contoh seperti yang berlaku di kawasan ‘Kem RQ’ pada tahun 2016 dan
juga Kampung Sungai Michu pada tahun yang sama juga. Dalam hal ini, kementerian
telah mengarahkan tindakan serta-merta diambil oleh pihak kontraktor dan juga konsesi
seperti memperbaiki sistem perparitan, membina longkang kekal dan sebagainya.

Untuk makluman Ahli Yang Berhormat juga, sebenarnya kita sedang
melaksanakan perubahan reka bentuk sedikit di beberapa kawasan yang berkaitan.
Antara puncanya ialah terdapat bantahan daripada pihak Pristine Power oleh berkaitan
dengan pembinaan ramp di MRR 2 dan juga ada beberapa kawasan yang termasuk
seperti hutan simpan dan juga lot tanah Beverly Hills dan beberapa isu ini sedang dalam
kes siasatan mahkamah dan kita akan mengikuti perkembangan kes tersebut.

Akan tetapi sepertimana yang kita katakan tadi, kita sentiasa akan mengambil kira
kepentingan alam sekitar knususnya dalam pembinaan lebuh raya untuk negara kita.
Sekian dan terima kasih.

Tuan Yang di-Pertua: Okey.
Datuk Haji Hasanuddin bin Mohd Yunus [Hulu Langat]: Ada soalan tambahan.
Tuan Yang di-Pertua: Ya, ringkas Yang Berhormat.

Datuk Haji Hasanuddin bin Mohd Yunus [Hulu Langat]: Baik. Sungai Michu
yang dikatakan tadi memang berada dalam Parlimen Hulu Langat dan banjir itu bukan
hanya sekali tetapi dalam tahun ini saya boleh buktikan lebih daripada tiga, empat kali
kesan daripada projek ini.

Saya ingin melihat, tadi kita katakan bahawa telah ada perunding-perunding yang
telah membuat kajian sebelum projek itu bermula, tetapi hari ini kalau kita lihat kajian yang
dibuat yang disebut oleh Timbalan Pengarah JPS Wilayah Persekutuan, dia mengatakan
sejak 16 Februari lagi telah mendapati air keruh mula mengalir dari Sungai Ampang di
Hutan Lipur Ampang, Selangor dan masuk ke Sungai Klang. Ini membuktikan bahawa
kesan dan risiko yang berlaku itu masih berterusan sampai hari ini. Apakah tindakan-
tindakan segera yang akan diambil oleh kementerian untuk mengatasi perkara-perkara
yang seumpama ini yang disebutkan dan yang tidak disebutkan? Terima kasih.

Tuan Yang di-Pertua: Terima kasih. Yang Berhormat Timbalan Menteri.

Datuk Arthur Joseph Kurup: Terima kasih Yang Berhormat dari Hulu Langat.
Berkaitan dengan isu kekeruhan di Sungai Klang, kita telah menyemak kes tersebut dan
kita sebenarnya mendapati bahawa berdasarkan rekod kajian yang ada, kekeruhan itu
bukannya disebabkan oleh projek pembinaan EKVE sahaja.

Hal ini sebab sepanjang jajaran pembinaan EKVE ini hingga ke pertemuan Sungai
Klang ialah sepanjang 13 kilometer dan sepanjang jajaran tersebut juga terdapat
beberapa pembangunan lain yang juga giat dijalankan. Sebagai tindakan serta-merta, kita
akan sentiasa memantau kontraktor dan konsesi. Sepertimana yang dikatakan tadi,
beberapa kerja diarahkan untuk dibuat seperti membina longkang yang kekal untuk
memastikan pengaliran air yang baik, pembinaan terramesh, soil milling dan juga aktiviti
pembersihan.

Kita juga ingin menegaskan di sini bahawa sekiranya ada orang mengatakan
incovenience, sebenarnya ini hanya merupakan sementara sahaja sewaktu kerja
pembinaan itu sedang dilaksanakan dan kita sentiasa mengambil langkah untuk
meminimumkan apa-apa kesan seperti banjir sewaktu kerja-kerja pembinaan. Sekian dan
terima kasih.

Tuan Yang di-Pertua: Terima kasih. Seterusnya Yang Berhormat Tuan Abdul
Latiff bin Abdul Rahman.

Tuan Abdul Latiff bin Abdul Rahman [Kuala Krai]:

Pucuk pauh buah delima,
Mari makan bersama-sama,
