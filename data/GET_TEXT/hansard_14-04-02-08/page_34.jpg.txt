24 DR.3.11.2021

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, saya ada senarai seramai 12 pembahas iaitu Yang Berhormat Kota Kinabalu,
Yang Berhormat Pasir Salak, Yang Berhormat Kota Raja, Yang Berhormat Kuala Krai,
Yang Berhormat Jerlun, Yang Berhormat Kuala Langat, Yang Berhormat Sempang
Renggam, Yang Berhormat Tumpat, Yang Berhormat Bukit Bendera, Yang Berhormat
Julau, Yang Berhormat Kangar dan Yang Berhormat Labuan.

Oleh sebab kita akan habiskan ini sampai pukul dua petang maka kita akan
memberikan 12 minit seorang. Sekarang saya menjemput Yang Berhormat Kota Kinabalu.
Dipersilakan.

11.37 pg.

Tuan Chan Foong Hin [Kota Kinabalu]: Ya, terima kasih Tuan Yang di-Pertua
atas peluang yang diberikan kepada Kota Kinabalu untuk turut serta dalam perbahasan
Bajet 2022. So, sebagai mukadimah saya ingin menyatakan bahawa beberapa perkara
yang dibentangkan dalam Bajet 2022 oleh kerajaan di bawah tema “Keluarga Malaysia
Makmur Sejahtera”.

Sebenarnya ia adalah sambungan ada penerapan cadangan ataupun inisiatif
yang dimulakan oleh Pakatan Harapan. Antara yang paling ketara adalah kerajaan telah
memperuntukkan dana sebanyak RM40 bilion di bawah Semarak Niaga untuk membantu
perniagaan-perniagaan yang meliputi pinjaman langsung, jaminan pembiayaan dan
suntikan ekuiti yang bertujuan untuk memulihkan ekonomi selepas pandemik COVID-19.

Selain itu. Menteri Kewangan juga telah mengumumkan inisiatif baharu
JaminKerja yang diperuntukkan RM48 bilion untuk menyediakan insentif sehingga subsidi
30 peratus jumlah gaji bagi pengembalian pekerja daripada kalangan penganggur dan
wanita. Ini adalah sambungan semula Program Malaysia@Work oleh Pakatan Harapan
terdahulu. Menurut Menteri Sumber Manusia kadar pengangguran rakyat Malaysia pada
suku kedua tahun ini adalah 4.8 peratus. Manakala Wilayah Persekutuan Labuan dan
Sabah mencatat kadar pengangguran yang paling tinggi lebih lapan peratus iaitu masing-
masing pada kadar 8.8 peratus dan 8.7 peratus.

Ini bermaksud daripada 100 orang yang tenaga buruh di Labuan dan Sabah,
sembilan orang daripadanya adalah penganggur. Di sini soalannya, bagaimanakah
inisiatif baharu JaminKerja ini dapat membantu penganggur-penganggur di Sabah.
Apakah program dan rancangan yang kerajaan spesifik untuk mengatasi masalah
pengangguran yang tinggi di Sabah dan Labuan dengan pembangunan industri yang
bersifat labour-intensive. Sila Menteri untuk berikan penerangan.

Tuan Yang di-Pertua bukan semua cadangan Pakatan Harapan diterima oleh
kerajaan. Perkara yang penting tetapi ditolak mentah-mentah oleh kerajaan sekarang
adalah semakan semula dan peningkatan geran khas kepada Sabah di bawah Perkara
112D Perlembagaan Persekutuan. Kerajaan PH telah memulakannya semasa Bajet 2020
iaitu daripada RM26.7 juta kepada RM53.4 juta pada tahun 2020 dan diunjurkan bahawa
dalam tempoh lima tahun kemudian geran khas tersebut akan berganda.

Namun usaha ini tidak diteruskan dan tidak dilaksanakan selepas pertukaran
kerajaan. Sebagai peringatan kepada kerajaan sekarang dan generasi sekarang saya
ingin memetik Hansard ucapan bajet oleh Menteri Kewangan Tun Tan Siew Sin pada bajet
yang pertama selepas Pembentukan Malaysia pada tahun 1963 iaitu dengan izin,

“I should first mention that as a result of the Malaysia Agreement,
the Constitutional arrangements for the sharing of revenue and
expenditure between the Central Government and the states are different
in each case.

“In order to provide a growth element in state revenue, Sabah is
also to receive each year a grant equal to 40 percent of any increase in
Federal revenue derived from Sabah.”

“The sum payable would be calculated on the basis of actual
revenue received in each year.”
