DR.3.11.2021 49

Seterusnya Tuan Yang di-Pertua, saya juga ingin mengetahui apakah
perkembangan terkini terhadap pembinaan Lebuh Raya Pantai Timur Fasa Ill, yang
sepatutnya mengunjur daripada Gemuruh Kuala Terengganu sehingga Pengkalan Kubor.
Pembinaan LPT3 ini juga berkaitan dengan pembangunan jambatan tadi kerana
Pengkalan Kubor boleh dijadikan asas pembangunan sempadan yang mampan kepada
bukan sahaja sosioekonomi masyarakat tempatan bahkan juga penting kepada
pertumbuhan ekonomi negara.

Dalam kita mempertimbangkan secara mendalam soal keseimbangan wilayah
dalam RMKe-12, maka sudah tentu aspek pengangkutan dan limpahan kesan
pembangunan yang akan muncul pasca pembinaan LPT3 ini sangat mustahak dalam
merealisasikan hasrat pembangunan wilayah yang seimbang. Justeru, saya mohon
penjelasan kementerian.

Tuan Yang di-Pertua, seperti Yang Berhormat Kuala Krai, saya mengucapkan
penghargaan kepada rancangan kerajaan yang menyediakan peruntukan RM159 juta
bagi membina, menaik taraf serta menyelenggarakan kemudahan sukan di seluruh
negara serta dikhususkan pembinaan sebuah stadium di Bukit Merbau, Pasir Putih,
Kelantan merangkumi pelbagai fasiliti sukan. Perjuangan rakyat Kelantan sejak hampir 10
tahun yang lalu, sejak daripada Kerajaan Barisan Nasional, tidak juga berjaya pada zaman
Pakatan Harapan, mula menampakkan cahaya pada zaman kerajaan pimpinan Yang
Berhormat Bera ini.

Kita sedia maklum bahawa Kelantan telah dipilih sebagai tuan rumah penganjuran
Sukan Malaysia atau SUKMA bagi tahun 2026 dan ini adalah julung kalinya Kelantan
menjadi tuan rumah kepada kejohanan berprestij dalam negara tersebut dan ia perlu
sokongan sepenuhnya daripada kerajaan. Sehubungan itu, apa yang saya ingin tahu
adalah berapa kos sebenar yang diperuntukkan terhadap Stadium Bukit Merbau serta
beberapa fasiliti sukan yang lainnya kerana nilai yang dikemukakan dalam belanjawan
tersebut dilihat terlalu rendah. Itu belum lagi melibatkan kos pengurusan SUKMA dan
Sukan Para SUKMA yang melibatkan kos RM141.6 juta.

Oleh itu, saya mohon agar kementerian memperincikan perkara ini dan
menyediakan peruntukan yang bersesuaian dengan nilainya supaya dapat membantu
negeri Kelantan menjayakan SUKMA 2026 dengan jayanya.

Tuan Yang di-Pertua, akhirnya saya ingin merakamkan penghargaan kepada
kerajaan kerana memberikan keutamaan kepada peruntukan di bawah Kementerian
Pertanian dan Industri Makanan serta Lembaga Pertubuhan Peladang bagi memastikan
kelangsungan agromakanan terus di perkasa seterusnya menyediakan manfaat yang
besar kepada peladang, penternak, nelayan khusus kepada mereka yang bernaung di
bawah payung Lembaga Pertubuhan Peladang.

Saya mengharapkan agar kerajaan terus mendukung pelbagai rancangan
pembangunan sektor pertanian negara seperti yang digariskan dalam Dasar
Agromakanan Negara 2021-2030 serta Rancangan Malaysia Kedua Belas. Tuan Yang di-
Pertua, belanjawan negara bukan sahaja melibatkan peruntukan kewangan kerajaan bagi
pembangunan negara, bahkan apa yang lebih penting ialah penyampaian serta
penyampaian yang berkesan supaya ia benar-benar sampai kepada kumpulan yang
disasarkan.

Tuan Yang di-Pertua: Tamatkan Yang Berhormat.

Dato’ Haji Che Abdullah bin Mat Nawi [Tumpat]: Akhirnya, saya mengharapkan
agar kerajaan dapat menjalankan tugas serta menggerakkan keseluruhan jentera dengan
penuh jujur dan telus dalam soal pengurusan kewangan dan tidak memilih bulu dalam
soal penyampaian manfaat daripada belanjawan negara. Tema ‘Keluarga Malaysia,
Makmur Sejahtera” bukan sekadar di bibir tetapi perlu dibuktikan dengan tindakan yang
berkesan. Terima kasih Tuan Yang di-Pertua. Saya mohon menyokong.

Tuan Yang di-Pertua: Terima kasih Yang Berhormat Tumpat. Yang Berhormat
Bukit Bendera.
