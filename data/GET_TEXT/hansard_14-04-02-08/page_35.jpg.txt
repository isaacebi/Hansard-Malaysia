DR.3.11.2021 25

01140

Inilah yang dijanjikan dan dilaksanakan oleh kerajaan alliance pada tahun 1963.
Mengapakah kerajaan sekarang ini kekal kepada jumlah pembayaran geran khas kepada
Sabah sebanyak RM26.7 juta sejak pemerintahan Barisan Nasional dan bukan
berdasarkan anggaran hasil bersih 40 peratus daripada Sabah?

Saya menyeru selaras dengan aspirasi pindaan Perlembagaan yang telah dibawa
bacaan kali pertama pada pagi ini untuk akta ini, Rang Undang-undang Perlembagaan
(Pindaan) 2021 dengan pindaan Artikel 1(2) dan Artikel 160, saya rasa sila buat pindaan
terhadap bayaran geran khas kepada Sabah dalam bajet tahun depan ini juga.

Seterusnya, saya ingin membangkitkan suara-suara daripada pengusaha-
pengusaha ladang kelapa sawit dari Sabah dan Sarawak berkenaan dengan kadar levi
keuntungan luar biasa atau durian runtuh yang dikenakan daripada 1.5 peratus kepada
tiga peratus.

Pengusaha-pengusaha ladang kelapa sawit Sabah dan Sarawak tersebut
menyatakan bahawa levi tiga peratus tersebut adalah sangat membebankan sebab
mereka juga perlu membayar cukai jualan minyak sawit mentah (CPO) negeri masing-
masing sebanyak lima peratus di Sarawak dan 7.5 peratus di Sabah selepas ambang
ataupun threshold RM1,500 setiap tan. Tiada negeri lain di Malaysia yang ada cukai ini.

Sementara kerajaan juga telah mencadangkan untuk menaikkan harga ambang
bagi levi untung durian runtuh untuk Sabah dan Sarawak kepada RM3,500 daripada
RM3,000. Nilai ambang ini tidak mencukupi. Kos pengeluaran di Sabah dan Sarawak
adalah kira-kira lima kepada 20 peratus lebih tinggi daripada di Semenanjung Malaysia
disebabkan kos pengangkutan, bahan input dan buruh yang lebih tinggi. Oleh yang
demikian, threshold tersebut haruslah dinaikkan, ditetapbkan pada RM4,000 setiap tan.

Semakan terakhir threshold levi keuntungan durian runtuh ini telah dilakukan pada
tahun 2009, kira-kira 12 tahun yang terdahulu. Dalam 12 tahun ini, gaji bahan telah
meningkat 80 sehingga 100 peratus untuk barangan keperluan tertentu seperti baja,
bahan kimia bersama-sama dengan buruh. Ini seterusnya meningkatkan kos pengeluaran
produk.

Banyak syarikat pula di Sabah dan Sarawak masih bergelut dengan pinjaman
bank mereka. Selain itu, industri ladang kelapa sawit Sabah dan Sarawak telah
kekurangan buruh kerana pekerja asing tidak dapat diambil kerana penutupan sempadan
antarabangsa semasa penularan COVID-19 itu. Akibat daripada kekurangan itu,
dianggarkan kerugian RM5 bilion kepada industri tersebut di Sabah dan Sarawak.

Saya membantah kenaikan kadar levi ke tiga peratus. Kadar levi durian runtuh
Sabah dan Sarawak harus dikekalkan pada 1.5 peratus, dan selain itu, kerajaan harus
menaikkan harga threshold untuk levi keuntungan durian runtuh untuk penanaman kelapa
sawit Sabah dan Sarawak kepada RM4,000.

Tuan Yang di-Pertua, Menteri juga mendakwa bahawa cukai makmur dan levi
keuntungan luar biasa ada berupaya membantu membiayai kos kesihatan negara yang
tertinggi dalam meneruskan usaha menangani pandemik COVID-19. Kalau betul cukai
makmur diperlukan untuk membantu membiayai kos kesihatan negara, jangan lupa Sabah
perlukan lebih banyak kemudahan perubatan.

Sebagai contoh, di Sabah, kami tiada walaupun satu fasiliti imbasan positron
emission tomography, computed tomography (PET/CT) di mana-mana hospital di Sabah
untuk pengesanan awal kanser oleh pakar onkologi. Ramai rakyat Sabah terpaksa pergi
ke tempat lain seperti Kuala Lumpur, Singapura untuk diagnosis kanser. Penduduk di
kawasan saya Kota Kinabalu lebih bertuah kerana ada akses yang lebih mudah ke
hospital dan klinik kerajaan. Rakyat dari daerah lain di Sabah terpaksa melakukan
perjalanan jauh ke Kota Kinabalu untuk mendapatkan rawatan perubatan yang tidak
terdapat di daerah mereka.

Nisbah antara penduduk dengan pakar seperti pakar perbidanan, pakar sakit
puan, pakar bedah, pakar bius dan lain-lain semakin membesar dengan pertambahan
penduduk. Lebih banyak jawatan seperti itu perlu diwujudkan di Sabah terutamanya di
