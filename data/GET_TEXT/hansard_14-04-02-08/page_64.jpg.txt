54 DR.3.11.2021

Namun, saya ingin mencadangkan kepada pihak kementerian untuk pertimbangan iaitu
dalam bagaimana boleh kita galakkan lagi pembayaran semula hutang-hutang mereka.

Jika sebelum ini pembentangan belanjawan pada tahun 2018, kerajaan
memberikan grace period, dengan izin, sehingga enam bulan selepas tamat belajar untuk
membayar semula hutang mereka. Walaupun enam bulan ini ada sedikit ruang untuk
mereka merencanakan pembayaran semula hutang mereka, tetapi ada juga antara
mereka masih belum bekerja dan tidak mempunyai pendapatan.

Jadi, adakah kerajaan boleh mempertimbangkan untuk mengembalikan semula
grace period ini buat graduan. Bukan grace period selepas tamat belajar, tetapi grace
period yang saya ingin mencadangkan mereka, iaitu graduan wajib membayar semula
pinjaman mereka apabila mereka telah mendapat pekerjaan dengan gaji sekurang-
kurangnya RM1,800 ke atas dengan galakan pembayaran automatik menolak gaji atau
direct debit serendah RM50 sehingga RM100.

Selanjutnya, saya ingin pohon pertimbangan kerajaan untuk menukar terus status
pinjaman mereka kepada biasiswa penuh buat mereka yang betul-betul datang dalam
kalangan keluarga miskin tegar atau mereka berstatus anak yatim piatu. Cadangan ini
saya lihat lebih realistik untuk kita laksanakan di peringkat awal dan lebih baik daripada
mereka yang menjamin kan pemansuhan PTPTN tetapi gagal.

Tuan Yang di-Pertua, dengan kesempatan ini saya ingin mengucapkan Selamat
Hari Deepavali kepada semua warga kaum India di Malaysia. Sekian, terima kasih saya
mohon menyokong.

Tuan Yang di-Pertua: Terima kasih Yang Berhormat Julau. Akhir sekali Yang
Berhormat Labuan. Silakan, 11 minit.

1.57 tgh.

Datuk Rozman bin Isli [Labuan]: Terima kasih. Assalamualaikum dan selamat
petang. Terima kasih Tuan Yang di-Pertua memberi saya peluang untuk turut
membahaskan Bajet 2022 ini.

Sebelum pandemik COVID-19 lagi di pertengahan 2015, ekonomi Labuan
memang sudah jatuh merudum disebabkan oleh kejatuhan harga minyak. Sebelum itu
lebih sepuluh cadangan pembangunan tanah kerajaan dengan konsep usaha sama
kerajaan-swasta bernilai ratusan juta ringgit setiap satu dirancang dan diiklankan oleh
Perbadanan Labuan.

Dalam keadaan ekonomi yang rancak ketika itu, banyak syarikat dari seluruh
negara berminat dan bersaing menghantar cadangan pembangunan yang cukup menarik.
Pembangunan itu termasuk projek pembinaan gudang dan kawasan industri baharu hotel-
hotel, pusat komersial termasuk shopping mail serta pembangunan semula bandar
Labuan, waterfront di sepanjang Victoria Near Beach Resort, taman main tema mini,
projek perumahan dan bandar satelit baharu. la perlu untuk meningkatkan kapasiti Labuan
sebagai pusat industri minyak dan gas, Labuan sebagai /nternational Business and
Financial Centre (Labuan IBFC) dan bandar pintar. Labuan sebagai pusat pelancongan
dan sebagainya.

Setelah melalui proses penilaian oleh Perbadanan Labuan, ia dilihat lagi oleh
Kementerian Wilayah dan selepas itu ke UKAS, JKAS dan akhirnya kelulusan Kabinet
Kerajaan Persekutuan. Kebanyakan cadangan sampai ke peringkat akhir dan proses itu
memakan masa empat tahun terlalu lama. Hampir semua iaitu 90 peratus telah
membatalkan hasrat walaupun mereka telah banyak berbelanja dan membuang masa
menyediakan cadangan yang melibatkan kerja-kerja oleh badan profesional seperti
konsultan ekonomi dan firma arkitek dan kejuruteraan. Terlalu banyak kerenah birokrasi
yang tidak mesra pelaburan. Kalau mahu Labuan maju dan berdaya saing, masalah ini
mesti dibetulkan.

Tuan Yang di-Pertua, ekonomi Labuan masih sangat bergantung dengan industri
minyak dan gas.
