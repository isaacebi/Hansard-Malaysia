DR.3.11.2021 17

01110

7. Dato’ Dr. Mohd Khairuddin bin Aman Razali [Kuala Nerus] minta Perdana
Menteri menyatakan, usaha drastik pihak kerajaan dalam mengurangkan ketirisan dan
pembaziran kewangan negara melalui projek-projek yang tertangguh seperti di dalam
Laporan Ketua Audit Negara 2019 Siri 2.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Tuan Yang di-Pertua, Ketua Audit Negara
diberi mandat untuk menyemak perbelanjaan negara melalui pengauditan yang
dijalankan. Pengauditan program aktiviti kementerian jabatan kerajaan dilaksanakan bagi
menentukan ia dilaksanakan dengan cekap, berhemat dan berkesan bagi mencapai
objektif yang telah ditetapkan oleh pihak kerajaan.

Pengauditan pematuhan dilaksanakan bagi mengenal pasti elemen pembaziran,
pemborosan, penyelewengan dan ketirisan wang awam akibat dari ketidakpatuhan
kepada undang-undang dan peraturan kewangan.

Laporan Ketua Audit Negara yang telah dibentangkan di Parlimen akan
dibincangkan oleh Jawatankuasa Kira-kira Wang Negara (PAC). PAC akan memanggil
pihak yang terlibat dan kemudiannya akan mengemukakan pandangan dan cadangan
bagi membantu memperkemaskan pengurusan kewangan audit agar ia dilaksanakan
secara telus dan berhemat.

Secara keseluruhannya, sebanyak 550 teguran telah dilaporkan dalam Laporan
Ketua Audit Negara Tahun 2019 Siri 2. Sebanyak 525 teguran dikategorikan sebagai isu
corrective dan akan disusun melalui Auditor General Dashboard- AG Dashboard.
Manakala sebanyak 25 isu iaitu 4.5 peratus dikategorikan sebagai berpotensi isu punitif.
Sebanyak 25 potensi punitif tersebut telah dibincangkan dalam mesyuarat bersama
agensi penguat kuasa dan Agensi Pusat pada 23 hingga 24 September 2021 dan 20
Oktober 2021.

Berdasarkan mesyuarat tersebut, sebanyak tujuh isu telah diputuskan untuk
disiasat oleh agensi penguat kuasa seperti SPRM, PDRM dan Suruhanjaya Syarikat
(SSM).

Selain itu, mesyuarat tersebut juga memutuskan untuk mendapat penjelasan
lanjut daripada pihak Audit melalui Mesyuarat Jawatankuasa Tindakan Laporan Ketua
Audit Negara ataupun JTLKN Bilangan 3 Tahun 2021 yang akan diadakan pada 9 hingga
11 November 2021. Jawatankuasa Tindakan Laporan Ketua Audit Negara dipengerusikan
oleh Ketua Audit Negara dan dianggotai oleh Peguam Negara, Ketua Polis Negara, Ketua
Pesuruhjaya Suruhanjaya Pencegahan Rasuah Malaysia, Ketua Setiausaha
Perbendaharaan, Ketua Pengarah Perkhidmatan Awam, Timbalan Ketua Setiausaha
(Kabinet) Bahagian Kabinet, Perlembagaan Perhubungan Antara Kerajaan, Ketua
Pengarah Unit Perancangan Ekonomi dan Pengawal Tugas-tugas Khas (Integriti dan
Keselamatan) Pejabat Ketua Setiausaha Negara.

Diharap dengan tindakan the punitive, corrective serta tindakan oleh kementerian
dan jabatan yang akan dapat mengurangkan ketirisan dan pembaziran wang awam, Tuan
Yang di-Pertua. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Sila Yang Berhormat Kuala Nerus. Soalan tambahan pertama.

Dato’ Dr. Mohd Khairuddin bin Aman Razali [Kuala Nerus]: Terima kasih Tuan
Yang di-Pertua. Terima kasih kepada Yang Berhormat Menteri. Isu ketirisan ini isu
amanah dan yang boleh menjaganya iman terhadap syurga dan neraka, dosa dan juga
pahala.

Dalam kementerian, kita ada Pegawai Integriti. Sejauh mana Pegawai Integriti ini
dapat kita manfaatkan sebaiknya untuk menangani isu ketirisan dalam jangka masa
panjang. Juga dalam ucapan Belanjawan 2022, disebut kerajaan akan bergerak
melaksanakan public expenditure review dengan kerjasama Bank Dunia. Apa asas-asas
kepada public expenditure review ini untuk kita menangani ketirisan? Terima kasih Yang
Berhormat Menteri.
