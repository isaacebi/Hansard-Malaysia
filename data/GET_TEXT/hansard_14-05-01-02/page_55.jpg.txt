DR.01.03.2022 47

Marilah kita mempertahankan dan memelihara institusi beraja, dengan darah
serta keringat demi menjaga kestabilan negara, bangsa dan agama.

Tuan Yang di-Pertua, kita harus berlapang dada untuk menerima hakikatnya
bahawa negara kita sedang berdepan dengan pelbagai cabaran getir akibat krisis
kesihatan, ketidaktentuan ekonomi dan bencana alam. Kita juga perlu mengakui bahawa
kewibawaan dan usaha berterusan yang dilakukan oleh kerajaan di bawah pimpinan Yang
Amat Berhormat Bera terus melindungi kesejahteraan rakyat dan menjaga kemakmuran
negara sememangnya tidak boleh kita sangkal dengan sewenang-wenangnya.

Bermula dengan perkenalan sasaran atau KPI 100 hari pertama pemerintah yang
perlu dicapai oleh setiap kementerian, disusul pula dengan termeterainya Memorandum
Persefahaman Transformasi dan Kestabilan Politik pada 13 September 2021 yang lalu
untuk mengembalikan kestabilan politik negara.

Tindakan ini sudah tentulah merupakan satu langkah yang bijak dan tepat bagi
membolehkan kita semua memberi tumpuan sepenuhnya terhadap usaha memerangi
pandemik dan meletakkan negara pada asas pertumbuhan yang lebih kukuh. Segala
keputusan yang dibuat, tidak lain tidak bukan adalah semata-mata untuk meletakkan
kepentingan rakyat sentiasa berada di hadapan, menjadi keutamaan dan melebihi segala-
galanya.

Tuan Yang di-Pertua, komitmen kerajaan pada hari ini jelas dapat dilihat apabila
terus-menerus melakukan pelbagai inisiatif untuk memastikan kebajikan rakyat sentiasa
mendapat pembelaan dan keadaan ekonomi negara dapat segera dipulihkan seperti sedia
kala. Di kesempatan ini, saya merakamkan ucapan penghargaan dan terima kasih kepada
Yang Amat Berhormat Bera kerana telah berjaya mewujudkan kestabilan politik, sekali
gus mempertahankan kedaulatan negara.

Sepertimana yang telah dititahkan oleh Tuanku, menerusi kestabilan politik inilah,
tiga peristiwa penting negara iaitu pindaan Perlembagaan Persekutuan, Perjanjian
Malaysia 1963, Rancangan Malaysia Kedua Belas dan Belanjawan 2022 telah berjaya
diluluskan dengan sebulat suara tanpa sebarang pindaan pada tahun lalu. Tuan Yang di-
Pertua, itulah antara cabaran yang perlu kita pikul dan telah berjaya dirungkai oleh Yang
Amat Berhormat Bera selaku Perdana Menteri yang kesembilan, yang hanya dapat
ditangani dengan semangat Keluarga Malaysia yang merentasi parti politik dan perbezaan
ideologi politik.

Selain daripada itu, kebijaksanaan Yang Amat Berhormat Bera yang
menyesuaikan penggunaan Bahasa Melayu dalam acara rasmi kerajaan semasa di luar
negara cukup membanggakan dan menggambarkan perjuangan terhadap bangsa Melayu
dan bahasa ibunda. Seharusnya kita patut berbangga, merasa bangga kerana
dianugerahkan seorang Perdana Menteri yang membawa perubahan besar kepada
perjuangan bangsa yang tidak pernah mampu dilakukan oleh mana-mana Perdana
Menteri sebelum ini.

Tuan Yang di-Pertua, mengimbas kembali sejarah perjalanan negara untuk
mengehadkan tempoh perkhidmatan seorang yang menjawat jawatan Perdana Menteri,
seingat saya idea tersebut telah mula kedengaran sejak tahun 1990-an lagi. Malangnya,
idea tersebut hanya terbingkai sebagai komoditi politik. Namun demikian, saya amat yakin
di bawah kepimpinan Yang Amat Berhormat Bera, perkara itu akan dibawa ke Dewan ini
dan bakal dilaksanakan tidak lama lagi. Sesungguhnya, undang-undang dapat
mengekang kepada kuasa yang berlebihan, yang boleh menjurus kepada amalan rasuah
dan dapat mengetengahkan figura baharu untuk menerajui negara.

Begitu juga dengan undang-undang antilompat parti yang perlu disegerakan
supaya perkara yang tidak disenangi oleh rakyat tidak berulang lagi pada masa yang akan
datang. Kestabilan politik yang bakal tercipta nanti hasil daripada undang-undang ini, akan
membawa kebaikan kepada kerajaan dan pembangkang untuk memastikan semak dan
imbang dapat berfungsi dengan baik.

Tuan Yang di-Pertua, dari sudut mengekalkan hubungan diplomasi di peringkat
antarabangsa, ekoran perang tercetus antara Rusia dan Ukraine...
