DR.01.03.2022 97

mengangkat martabat dan kedaulatan Sarawak sebagai salah satu wilayah yang
berbentuk Persekutuan Malaysia seperti yang termaktub di dalam Perjanjian Malaysia
1963.

Oleh itu, adalah tidak logik dan tidak sesuai jika Sarawak masih lagi menggunakan
istilah Ketua Menteri seperti negeri Melaka dan Pulau Pinang sedangkan dalam
Perlembagaan status Sarawak adalah setara dengan Persekutuan Tanah Melayu. Justeru
itu, gelaran Ketua Kerajaan Sarawak perlu berbeza dengan negeri-negeri lain dalam
Persekutuan.

01820

Kita harus meletakkan kedudukan kita pada kedudukan yang betul dan
selayaknya agar kita sentiasa dihormati. Pindaan ini bukan perubahan kosmetik pada
nama sahaja, tetapi ia adalah manifestasi, keyakinan dan perjuangan menuntut hak dan
meletakkan Sarawak pada status yang selayaknya sebagai entiti ataupun rakan dalam
membentuk Malaysia.

Pindaan ini bukan bererti memberi jawatan itu lebih kuasa ataupun keistimewaan,
tetapi ia wajar dilihat daripada perspektif status Sarawak sebagai rakan sekutu yang
sejajar dengan pindaan Perkara 160 Perlembagaan Persekutuan. la adalah langkah
permulaan ke arah perbincangan memperjuangkan hak-hak Sarawak, keistimewaan,
autonomi dan perkara-perkara lain yang akan menyusul. Perkara ini tidak wajar dijadikan
polemik.

Oleh itu, saya memohon agar pihak Dewan Bahasa dan Pustaka mencadangkan
satu istilah yang sesuai untuk gelaran Premier Sarawak jika istilah berkenaan dianggap
mengelirukan. Saya cadangkan supaya istilah Premier dalam bahasa Inggeris ini diterima
dan diguna pakai oleh pihak Dewan Bahasa dan Pustaka sebagai istilah bahasa Malaysia
sebagaimana istilah-istilah bahasa Inggeris yang lain yang telah diterima sebagai bahasa
Malaysia dalam daftar kata Dewan Bahasa dan Pustaka.

Ini sesuai dengan sifat bahasa Malaysia itu sebagai bahasa yang dinamik
sifatnya. Saya juga memohon agar Kerajaan Persekutuan secara rasmi mengiktiraf istilah
‘wilayah’ untuk Sarawak dan Sabah bagi membezakan status kedua-dua wilayah ini
dengan negeri-negeri yang lain di Malaysia. Walaupun di dalam Perlembagaan
Persekutuan, Sarawak dan Sabah disebut sebagai the Borneo States.

Tuan Yang di-Pertua, pindaan perkara 6(3)(a) Perlembagaan Negeri Sarawak
2022 bukan sekadar pada nama sahaja, tetapi ia tersirat agenda yang besar dalam
memartabatkan kedaulatan dalam konteks pembangunan yang holistik dan kesejahteraan
rakyat. Selepas ini akan ada beberapa siri rundingan dan perbincangan dengan Kerajaan
Persekutuan untuk memuktamadkan perkara yang berkaitan dengan hak-hak rakyat
Sarawak khasnya mengenai pembangunan infrastruktur asas, isu-isu pendidikan, isu-isu
kesihatan awam, isu-isu imigresen, hal-hal keselamatan, isu-isu perikanan, kawalan
sempadan, perbincangan tentang pemberian geran khas sebagaimana termaktub di
dalam perkara 112D Perlembagaan Persekutuan.

Ini termasuk formula pengiraannya dan isu-isu yang membabitkan royalti minyak,
agihan kekayaan yang seimbang, peruntukan belanjawan tahunan dan isu 50 peratus
cukai Persekutuan yg dipungut di Sarawak dikembalikan kepada Sarawak dan isu-isu
yang lain. Semua ini adalah perkara-perkara penting demi kemakmuran, kesejahteraan
dan kemajuan rakyat Sarawak Bumi Kenyalang.

Tuan Yang di-Pertua, oleh hal yang demikian, dengan semangat federalisme
yang membentuk sebuah negara Malaysia, hak-hak dan kuasa-kuasa autonomi yang
diperuntukkan kepada wilayah Sarawak dan Sabah haruslah sentiasa dipelihara dan
ditunaikan sebagaimana yang termeterai dan dipersetujui semasa pembentukan
Malaysia. Sesungguhnya semua rakyat di negara ini menaruh harapan yang tinggi untuk
melihat Malaysia yang harmoni, bersatu padu, adil dan saksama dalam semangat warga
Malaysia yang sentiasa menjunjung prinsip kedaulatan undang-undang dan keluhuran
perlembagaan.
