96 DR.01.03.2022

Sebelum menghembuskan nafas terakhir pada 11 Januari 2017, beliau telah
mengungkapkan pesanan terakhir kepada Yang Amat Berhormat Datuk Patinggi Tan Sri
Abang Johari Tun Openg untuk menjaga Sarawak dengan sebaik-baiknya. Alhamdulillah,
di atas iltizam dan komitmen Yang Amat Berhormat Datuk Patinggi Tan Sri Abang Johari
yang mencetuskan slogan Utamakan Sarawak, hasrat Allahyarham Tok Nan telah
menjadi kenyataan.

Tuan Yang di-Pertua, Igan dengan ini ingin mengambil kesempatan ini untuk
mengucapkan setinggi-tinggi terima kasih dan penghargaan kepada Kerajaan Malaysia
pimpinan Yang Amat Berhormat Dato' Sri Ismail Sabri bin Yaakob, Perdana Menteri
Malaysia atas sokongan bagi memastikan rang undang-undang ini diluluskan. Igan juga
ingin mengucapkan terima kasih kepada rakan seperjuangan, Ahli-ahli Dewan Rakyat dan
Ahli-ahli Dewan Negara semua yang telah menyokong sepenuhnya rang undang-undang
ini sehingga diluluskan dengan undian melebihi dua pertiga seperti yang dikehendaki
Perlembagaan.

Tuan Yang di-Pertua, rasional di sebalik pindaan Perkara 1(2) dan Perkara 160(2)
Perlembagaan Persekutuan adalah jelas sekali untuk mengembalikan status rakan sekutu
ataupun equal partners, dengan izin, kepada Sarawak dan Sabah seperti yang termaktub
di dalam Perjanjian Malaysia 1963. la bertujuan untuk mengukuhkan kedudukan Sabah
dan Sarawak dalam Persekutuan Malaysia demi memastikan keharmonian dan
perpaduan di kalangan rakyat dalam semangat Keluarga Malaysia.

Tuan Yang di-Pertua, oleh kerana Perjanjian Malaysia 1963 dan segala dokumen-
dokumen yang berkaitan dengannya seperti Inter-Governmental Committee Report (IGC)
dan lain-lain dokumen telah menjadi sebahagian daripada Perlembagaan Malaysia iaitu
Akta 1642, maka Sarawak dan Sabah sekarang ini boleh menuntut segala hak dan janji
seperti yang terkandung di dalam Perjanjian Malaysia 1963.

Pindaan ini telah memberikan pengiktirafan dan keabsahan terhadap segala
tuntutan dan status istimewa Sarawak dan Sabah. Oleh itu, Kerajaan Persekutuan tidak
lagi boleh menafikan segala tuntutan dan hak-hak rakyat Sarawak dan Sabah sebagai
sebuah negara yang mengamalkan sistem federalisme. Kita semua harus menjunjung
prinsip Kedaulatan Undang-undang dan Keluhuran Perlembagaan.

Tuan Yang di-Pertua, hari ini status Persekutuan Tanah Melayu Sarawak dan
Sabah ialah rakan sekutu atau rakan setara yang “berdiri sama tinggi, duduk sama
rendah”. Setakat ini, apa yang dimaksudkan dengan rakan sekutu tidak diperincikan dan
didefinisikan dengan jelas. Oleh itu, saya memohon kementerian berkenaan menjelaskan
apakah erti rakan sekutu dan apakah perkara-perkara yang perlu dilaksanakan untuk
meletakkan Sarawak dan Sabah sebagai rakan setara ataupun rakan kongsi.

Saya juga memohon agar Majlis Khas Perjanjian Malaysia 1963 dapat
meneruskan perbincangan dan rundingan mengenai segala isu yang berkaitan dengan
Perjanjian Malaysia 1963 yang melibatkan pelaksanaan hak-hak negeri Sarawak dan
Sabah sehingga suatu persetujuan, konsensus dan kompromi dapat diterima oleh semua
pihak. Kita tidak menuntut dan meminta lebih, melainkan hak-hak yang telah termaktub
di dalam Perjanjian Malaysia 1963 yang selama ini telah terhakis.

Oleh itu, saya ingin tahu apakah perkara-perkara yang sudah dimuktamadkan
serta apakah isu-isu yang sedang dan akan diselesaikan dan bilakah dijangka isu-isu ini
dapat dimuktamadkan? Adalah diharapkan segala perbincangan dan rundingan yang
dijalankan, dilakukan umpama “menarik rambut di dalam tepung” dan seperti “menatang
minyak yang penuh”.

Tuan Yang di-Pertua, kini Sarawak dan Sabah telah diiktiraf sebagai rakan sekutu
dalam konteks Perlembagaan Malaysia. Kedudukan dan status Sarawak dan Sabah
bukan lagi sama seperti negeri-negeri lain. Oleh itu, sesuai dengan statusnya Sarawak
sebagai rakan sekutu, tindakan Kerajaan Sarawak meluluskan Rang Undang-undang
Perlembagaan Negeri Sarawak (Pindaan) 2022 pada Persidangan Dewan Undangan
Negeri yang lalu ialah satu tindakan yang bijaksana.

Cadangan meminda Perkara 6(3)(a) yang menukarkan gelaran Ketua Menteri
Sarawak kepada Premier merupakan satu langkah yang tepat untuk membezakan dan
