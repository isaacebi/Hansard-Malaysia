22 DR.01.03.2022

sedang diteruskan oleh pihak PLUS dan Touch ‘n Go itu sendiri. Oleh sebab itulah saya
katakan tadi ini apabila projek rintis sudah pasti kita dapat mengenal pasti banyak isu yang
telah dibangkitkan dan isu ini sebenarnya sudah dapat dikurangkan.

Oleh sebab itu perjalanan semakin lancar sekarang ini dan peningkatan dari segi
penggunaan RFID daripada dahulu 11 peratus sekarang ini 18 peratus, menunjukkan
keyakinan pada sistem ini. Walaupun dengan kelemahan, kelemahan ini akan diperbaiki
oleh pihak PLUS dan juga Touch ‘n Go. Kita pada masa ini juga mengenal pasti teknologi-
teknologi lain yang mungkin akan akhirnya memberi kemudahan pada keseluruhan
pengguna kita. Itu matlamat kita. Terima kasih Timbalan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Menteri
Kanan. Masa telah agak panjang juga dalam perbahasan tajuk ini. Saya ingin seterusnya
menjemput Yang Berhormat Tuan Charles Anthony Santiago, Klang.

4. Tuan Charles Anthony Santiago [Klang] minta Menteri Alam Sekitar dan Air
menyatakan rancangan jangka pendek dan panjang dalam membaik pulih sistem saliran
di Klang bagi mengatasi fenomena banjir. Adakah kementerian bercadang untuk
menambah baik sistem saliran berikutan kajian Climate Central menyatakan sebahagian
kawasan Klang akan tenggelam dalam tahun 2050.

Menteri Alam Sekitar dan Air [Dato’ Sri Tuan Ibrahim bin Tuan Man]: Terima
kasih Timbalan Yang di-Pertua. Terima kasih kepada Yang Berhormat Klang
membangkitkan soalan ini. KASA melalui Jabatan Pengairan dan Saliran telah pun
menyediakan perancangan jangka pendek dan jangka panjang bagi membaik pulih sistem
saliran di Klang bagi mengatasi fenomena banjir.

Sehubungan itu, JPS negeri Selangor telah pun menerima peruntukan sejumlah
RM98.05 juta bagi tahun 2022. Manakala permohonan bagi RP3 dirancang dipohon
sebanyak RM2.06 bilion melibatkan lima buah projek bagi negeri Selangor. Di antara
perancangan jangka pendek projek pemuliharaan sungai untuk mengurangkan risiko
banjir telah pun diluluskan oleh Kerajaan Persekutuan di bawah RP Rancangan Malaysia
Ke-12. Skop kerja yang melibatkan kerja-kerja pengaluran sungai, kerja-kerja penstabilan
tebing sungai, naik taraf aset tak alih dan naik taraf saluran dan struktur berkaitan bagi
meningkatkan kualiti air sungai.

Pada tahun 2022 Rolling Plan Kedua, RMKe-12 sebanyak 50 buah kerja telah
dirancang untuk dilaksanakan dengan kos keseluruhan RM10 juta di mana 13 kerja dan
pelaksanaan baki 37 projek dalam peringkat perolehan. Daripada projek ini sebanyak tiga
kerja akan dilaksanakan di daerah Klang berjumlah RM1.5 juta. Selain daripada itu
Kerajaan Negeri Selangor juga memperuntukkan kepada JPS Negeri Selangor sebanyak
RM13.43 juta untuk kerja-kerja di daerah Klang yang melibatkan:

(i) peruntukan pembangunan pasca banjir RM930,000;
(ii) peruntukan mengurus penyelenggaraan RM8.5 juta; dan

(iii) akaun amanah caruman parit kerja-kerja kritikal dan segera
sebanyak RM4 juta.

Sebagai langkah untuk memulihkan kerosakan infrastruktur JPS, KASA telah
memohon peruntukan tambahan sebanyak RM80 juta bagi Pelan Pemulihan Pasca Banjir
dan kerja-kerja melibatkan beberapa tempat termasuk kawasan Klang.

Untuk makluman Dewan yang mulia, perancangan jangka masa panjang JPS
sedang melaksanakan satu buah projek iaitu Projek Penstabilan Tebing Sungai Aur
daerah Klang, Selangor dengan kos keseluruhan sebanyak RM10.32 juta. Projek ini telah
pun bermula pada 9 September 2021 dan dijangka siap pada 9 Mac 2023. JPS juga telah
melaksanakan Rancangan Tebatan Banjir Sungai Kapar Kecil dan Sungai Kapar Besar
Daerah Klang dan Petaling, Selangor dengan peruntukan sebanyak RM188 juta dan
projek ini dalam RP3. Terima kasih.

Tuan Charles Anthony Santiago [Klang]: Terima kasih Timbalan Yang di-
Pertua, terima kasih Yang Berhormat Menteri jawapan itu. Soalan tambahan saya ialah
