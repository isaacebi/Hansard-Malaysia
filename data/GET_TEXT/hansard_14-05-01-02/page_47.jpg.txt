DR.01.03.2022 39

Jadi, saya ingin meminta petua daripada Tuan Yang di-Pertua. Adakah Tuan
Yang di-Pertua, bersetuju dengan kenyataan Tan Sri Azam Baki yang enggan datang
menghadiri mesyuarat Jawatankuasa Pilihan Khas. Oleh sebab untuk makluman Tuan
Yang di-Pertua, pada Disember 2020, Tan Sri Azam Baki pernah hadir di mesyuarat PAC.
Ya, dia datang.

Akan tetapi kenapa kali ini apabila melibatkan isu tentang pemilikan saham, beliau
takut hendak datang. Ini adalah satu perbuatan yang menghina Parlimen. [Tepuk] Kita
harus mempertahankan kedaulatan undang-undang dan kita mesti jaga kedudukan
Parlimen Malaysia ini. Saya minta petua daripada Tuan Yang di-Pertua.

Tuan Yang di-Pertua: Terima kasih Yang Berhormat Kota Melaka kerana
membangkitkan persoalan yang amat penting begini. Saya telah mengikuti perkembangan
perjalanan Jawatankuasa Pilihan Khas Agensi-agensi di bawah Jabatan Perdana Menteri
dan khususnya mengenai prosiding terhadap Tan Sri Azam Baki. Jadi, saya ada dan saya
tahu sedikit fakta-fakta mengenainya.

Pertama, saya ingin terangkan bahawa saya tidak pernah masuk campur dengan
perjalanan jawatankuasa-jawatankuasa apa pun di Parlimen, nombor satu. Bukan kuasa
saya untuk memanggil sesiapa atau untuk menghalang sesiapa daripada dipanggil
ataupun untuk memberitahu pengerusi jawatankuasa-jawatankuasa berkenaan apa yang
patut dibuat atau apa yang tidak patut dibuat. Itu saya hendak bagi penerangan. Saya
memang tidak langsung campur tangan dalam hal-hal jawatankuasa-jawatankuasa khas
dan jawatankuasa-jawatankuasa yang lain. Standing committee. Nombor satu.

Kedua, mengenai perkara ini. Saya tahu bahawa Tan Sri Azam Baki telah
dipanggil oleh jawatankuasa khas tersebut melalui sepucuk surat. Saya juga tahu bahawa
Tan Sri Azam Baki telah memutuskan satu surat kepada Pengerusi Jawatankuasa Khas
itu yang di mana di dalam surat tersebut Tan Sri Azam Baki telah membangkitkan
beberapa isu perundangan.

Saya tidak mahu membincangkanlah merit atau demerit isu-isu yang dibangkitkan
tersebut. Akan tetapi, saya juga tahu bahawa setelah menerima surat daripada Tan Sri
Azam Baki di mana isu-isu perundangan itu dibangkitkan. Pengerusi— saya difahamkan
bahawa pengerusi Jawatankuasa Pilihan Khas tersebut telah mengambil keputusan untuk
meminta pandangan penasihat undang-undang mengenai isu-isu yang dibangkitkan oleh
Tan Sri Azam Baki.

Saya kurang pasti sama ada nasihat perundangan itu telah diberikan atau tidak.
Akan tetapi, saya juga difahamkan bahawa Pengerusi Jawatankuasa Pilihan Khas itu
akan memanggil mesyuarat pada 15 hari bulan.

Setiausaha: Yet to be decided. [Bercakap tanpa menggunakan pembesar suara]

Tuan Yang di-Pertua: Yet to be decided. Belum diputuskan tetapi saya dengar
beliau akan memanggil mesyuarat untuk membincangkan perkara tersebut. Itu yang
kedua.

Mengenai— saya juga terbaca apa yang dibangkitkan oleh Yang Berhormat Kota
Melaka. Saya juga terbaca di dalam berita online di mana Tan Sri Azam Baki dipetik
sebagai berkata beliau tidak disepina tetapi hanya dijemput. Ya. Saya kurang setuju.
Sebenarnya, saya amat tidak bersetuju dengan kenyataan tersebut sekiranya kenyataan
itu dibuat oleh Tan Sri Azam Baki. Ini kerana beliau dipetik sebagai berkata. So, saya tidak
tahulah sama ada beliau buat ke tidak buat.

Okey, baiklah. Alasan saya, kenapa saya tidak bersetuju dengan kenyataan
tersebut ialah begini. Kalau kita lihat Peraturan Mesyuarat 83(2) dia— Peraturan
Mesyuarat 83(2) tidak langsung menyebut bahawa seseorang itu perlu disepina. Sepina
ini hanya di mahkamah.

Kalau kita ikut kaedah mahkamah, maka dia ada dua jenis sepina iaitu subpoena
duces tecum di mana seseorang itu disepina untuk memberi keterangan dan satu lagi—
maaf. Subpoena ad testificandum di mana seseorang itu disepina untuk memberi
keterangan dan keduanya, subpoena duces tecum, di mana seseorang itu diperlukan
hadir untuk membawa dokumen-dokumen.
