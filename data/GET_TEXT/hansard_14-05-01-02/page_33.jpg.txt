DR.01.03.2022 25

Menteri Kanan Kerja Raya [Dato’ Sri Haji Fadillah bin Yusof]: Terima kasih,
Tuan Yang di-Pertua. Terima kasih, Yang Berhormat Betong. Untuk maklumat Ahli Yang
Berhormat, Pelan Pembangunan Rangkaian Jalan Raya 2030 ataupun Highway Network
Development Plan 2030 (HNDP 2030) yang diterbitkan oleh kementerian ini merupakan
pelan yang dibangunkan untuk mengenal pasti keperluan infrastruktur jalan raya pada
masa hadapan untuk Semenanjung Malaysia bagi melengkapkan sistem jaringan
perhubungan yang lebih baik.

Bagi Sabah, Sarawak dan Wilayah Persekutuan Labuan, Pelan Pembangunan
Rangkaian Jalan Raya yang dirujuk adalah HNDP Fasa II. HNDP telah dibangunkan
dengan mengambil kira perancangan pembangunan di peringkat Persekutuan, negeri dan
Koridor Pembangunan Wilayah di samping penilaian teknikal seperti analisis trafik bagi
mengenal pasti unjuran trafik masa hadapan, aspek guna tanah, sosioekonomi, alam
sekitar dan penilaian ekonomi.

Untuk makluman Ahli Yang Berhormat juga, kementerian kini dalam proses untuk
melaksanakan kajian semula HNDP bagi Sabah, Sarawak dan Wilayah Persekutuan
Labuan yang akan dikenal sebagai HNDP 2040 bagi menggantikan HNDP Fasa II yang
berakhir pada tahun 2025. Kajian ini dijangka akan dimulakan pada pertengahan tahun
ini. Kajian ini kelak akan mengenal pasti perancangan rangkaian infrastruktur jalan raya
bagi ketiga-tiga wilayah tersebut dengan mengambil kira input daripada semua pihak yang
berkepentingan terutamanya Kerajaan Negeri Sabah dan Sarawak. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang pertama, sila Yang Berhormat Betong.

Datuk Robert Lawson Chuat [Betong]: Terima kasih Yang Berhormat Menteri.
Soalan tambahan saya, kenapa terdapat pelaksanaan projek yang tidak mengikut tempoh
masa yang dinyatakan dalam HNDP 2030 dan adakah di dalam HNDP Fasa II (2040) bagi
Sarawak, Sabah dan Wilayah Persekutuan Labuan terdapat cadangan projek infrastruktur
jalan di kawasan saya, ialah kawasan Parlimen Betong. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Betong. Sila, Yang Berhormat Menteri.

Dato’ Sri Haji Fadillah bin Yusof: Terima kasih, Yang Berhormat Betong. Untuk
makluman Yang Berhormat, ada projek yang telah termaktub dalam HNDP tetapi tidak
dapat dilaksanakan. Ada beberapa sebab. Dalam proses kita melaksanakan, ada yang
terancang dalam HNDP, ada juga projek-projek akan dibawa oleh kerajaan negeri
disebabkan perubahan dari segi keutamaan projek-projek tersebut sama ada oleh agensi
Persekutuan, oleh pembangunan Koridor ataupun oleh kerajaan negeri itu sendiri.

Disebabkan perubahan perancangan di peringkat negeri ataupun di peringkat
Persekutuan mahupun di peringkat Koridor itu, maka perubahan skop ini akan berlaku.
Maka keutamaan diberikan pada projek yang diberi keutamaan pada waktu-waktu
tersebut.

Kedua, disebabkan juga — tidak dapat dilaksanakan kerana peruntukan kewangan
yang terhad. Maka ia tidak dapat dilaksanakan mengikut jadual yang kita rancangkan
dalam HNDP tersebut. Itu makluman awal yang saya boleh kongsikan dengan Yang
Berhormat Betong. Manakala kawasan Betong sendiri ada projek yang telah disenaraikan.
Salah satunya ialah apa yang sedang dilaksanakan sekarang ini iaitu menaik taraf jalan
Sri Aman ke Sibu di bawah Lebuh Raya Pan Borneo. Ada dua lagi iaitu jalan Sri Aman ke
Betong dan jalan Betong ke Song. Ini pun masih dalam perancangan HNDP dan kita akan
kemukakan lagi untuk penilaian oleh agensi pusat. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang kedua, saya jemput Yang Berhormat
Sandakan.

Puan Vivian Wong Shir Yee [Sandakan]: Terima kasih, Tuan Yang di-Pertua.
Kepada Yang Berhormat Menteri, ini adalah mengenai jalan-jalan raya di Sabah
terutamanya jalan raya dari Sandakan ke Kota Kinabalu melalui Telupid dan Ranau. Saya
ingin bertanya Yang Berhormat Menteri, pernahkah anda turun padang ke Sabah untuk
