64 DR.01.03.2022

Ketika Yang Berhormat Pagoh sebagai Perdana Menteri pun sempat turun. Saya
yakin Yang Amat Berhormat Bera sebagai Perdana Menteri, insya-Allah boleh turun. Oleh
sebab hujung tahun lepas, kami di kedua-dua Parlimen ini tidak mengalami banjir yang
teruk. Jadi, sekarang ialah masa yang sesuai untuk Yang Amat Berhormat Perdana
Menteri datang ke Parlimen kami untuk melihat situasi banjir.

Tuan Yang di-Pertua, saya beralih kepada isu yang berikutnya iaitu isu Covid-19.
Kita menyaksikan peningkatan kes Covid-19...

Tuan Sabri bin Azit [Jerai]: Saya minta laluan.
Tuan Ahmad Fadhli bin Shaari [Pasir Mas]: Yang Berhormat Jerai.

Tuan Sabri bin Azit [Jerai]: Tuan Yang di-Pertua, masih lagi tentang banjir. Saya
hendak sentuh isu kesiapsiagaan. Setiap kali banjir ditular atau tertular, mangsa banjir
tersangkut di bumbung-bumbung rumah. Apakah kesiapsiagaan daripada pihak kerajaan
untuk membantu mangsa banjir dalam keadaan kecemasan masih di tahap tidak
mencukupi? Maksud saya, adakah kemampuan kementerian menggunakan segala
prasarana yang ada seperti helikopter dan sebagainya masih belum mencukupi? Mohon
penjelasan.

Tuan Ahmad Fadhli bin Shaari [Pasir Mas]: Terima kasih Yang Berhormat
Jerai. Masukkan ucapan Yang Berhormat Jerai sebagai sebahagian daripada ucapan
saya. Isu Covid-19 Tuan Yang di-Pertua, kita menyaksikan peningkatan kes Covid-19
yang semakin ketara dengan purata 20 ribu ke-30 ribu kes ketika ini, setiap hari. Perkara
ini didorong oleh varian Omicron yang turut menjadi varian utama penularan virus Covid-
19 di peringkat global. Setakat ini, para saintis global cenderung melihat varian ini,
khususnya bagi subvarian BA‘ ini tidak menyebabkan komplikasi yang kritikal secara
agregatnya. Berbanding varian Delta yang pernah melanda negara, yang global pada
tahun lalu.

Meskipun demikian, varian ini mempunyai kadar kecepatan merebak yang tinggi.
Kita melihat bagaimana dalam tempoh sebulan ini kes dengan cepat mencanak naik
sehingga ke paras tertinggi mencecah 30 ribu kes sehari. Kadar kebolehjangkitan negara
melebihi paras 1.00 sejak sebulan yang lalu. Kadar hospitalisasi dan ICU juga mengalami
peningkatan walaupun tidak ketara. Kesemua ini petunjuk yang wajar diwaspadai oleh
semua pihak ketika ini. Ketika ramai berkata berkenaan dengan situasi peningkatan
mendadak ini, saintis semula mengesan subvarian BA2 yang lahir daripada rahim
Omicron yang sama mula merebak, terutama di negara Eropah dan juga Denmark.

Walau bagaimanapun, setakat pandangan yang dikeluarkan oleh para saintis
menunjukkan subvarian ini tidaklah membahayakan. Walaupun demikian, perlu ada
langkah berjaga-jaga daripada kita. Saya bangkitkan perkara ini supaya negara perlu
mempersiapkan suatu strategi yang tepat dengan melihat kepada kemungkinan unjuran
situasi-situasi yang berlaku.

Kita maklum varian Omicron tidak mendorong kepada komplikasi kes-kes yang
teruk tetapi kebimbangan terhadap kemunculan varian baru daripada penularan kes yang
tinggi pada hari ini tetap ada. Saya mohon kerajaan memberikan penjelasan, apakah exit
plan yang dirangka oleh kerajaan bagi menghadapi suasana yang semakin menekan
dengan pelbagai kelonggaran sekatan? Saya setuju kelonggaran sekatan diberikan tapi
apakah strategi yang sedang diatur oleh kerajaan?

Dalam masa yang sama, Akta 342 yang sedang hangat dibincangkan sekarang
ini, secara umumnya saya tidak mempunyai halangan terhadap pindaan tersebut, kecuali
pada seksyen 21A, 24 dan 25. Di mana seksyen 21A hendak dipinda kepada Ketua
Pengarah boleh mengeluarkan apa-apa arahan mengikut apa-apa cara sama ada secara
am atau khusus kepada mana-mana orang ataupun golongan orang. Seksyen 24 - penalti
am menyatakan bahawa jika didapati bersalah, seseorang individu boleh dikenakan
penalti tidak melebihi RM100 ribu atau dipenjara tidak melebihi tujuh tahun bagi
pertuduhan sejumlah RM2 juta.

Seksyen 25 - kompaun kesalahan yang menyatakan bahawa individu boleh
dikompaun tidak melebihi RM10 ribu dalam hal pertubuhan perbadanan tidak melebihi
