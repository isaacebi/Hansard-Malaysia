DR.01.03.2022 85

5.23 ptg.

Dato’ Haji Mohd Fasiah bin Mohd Fakeh [Sabak Bernam]: Bismillahi Rahmani
Rahim, Assalamualaikum warahmatullahi wabarakatuh. Terima kasih kepada Tuan Yang
di-Pertua yang telah memberi kebenaran kepada saya untuk membahaskan Menjunjung
Kasih Titah Seri Paduka Baginda Yang di-Pertuan Agong dalam Mesyuarat Pertama,
Penggal Kelima, Parlimen Keempat Belas.

Tuan Yang di-Pertua, saya ingin merapatkan setinggi kesyukuran kepada Allah
SWT kerana dengan izin dan limpah kurnia-Nya, ia saya dapat berucap menjunjung kasih
Titah Yang di-Pertuan Agong di Dewan yang mulia ini. Saya berazam dan beriltizam untuk
meneruskan perjuangan dan khidmat bakti kepada rakyat khususnya rakyat di Parlimen
Sabak Bernam tanpa mengira agama, bangsa dan fahaman politik.

Saya memulakan ucapan ini dengan memetik sepotong ayat suci daripada Al-
Quran Al-Karim supaya berkat yang bermaksud, “Katakanlah wahai Tuhan yang
mempunyai kuasa memerintah, Engkaulah yang memberi kuasa pemerintahan kepada
sesiapa yang Engkau kehendaki dan Engkaulah yang merampas kuasa pemerintahan
daripada sesiapa yang Engkau kehendaki. Engkau memuliakan sesiapa yang Engkau
kehendaki dan Engkau menghinakan sesiapa yang Engkau kehendaki. Di tangan
Engkaulah sahaja adanya kebaikan. Sesungguhnya Engkau Maha Berkuasa ke atas
setiap sesuatu...”.

Ayat ke-26 daripada Surah Al-lmran yang saya baru bacakan maksud tadi
memberikan peringatan kepada diri saya dan kita semua bahawa kuasa pemerintahan
hanyalah dari Allah dan bersifat sementara sahaja. Sebagai pemimpin kita diingatkan
bahawa kuasa ini adalah amanah dan tanggungjawab yang akan dipersoalkan di
kemudian hari kelak.

Pertama, saya mengambil kesempatan ini untuk mengucapkan setinggi-tinggi
tahniah kepada Yang Amat Berhormat Dato’ Sri Ismail Sabri bin Yaakob, Perdana Menteri
Malaysia yang kesembilan yang telah menerajui negara dan memimpin Keluarga Malaysia
ini secara lebih inklusif dan merentasi sempadan agama, bangsa dan kaum serta budaya
dan fahaman politik dengan jayanya semenjak lapan bulan lalu setelah dilantik sebagai
Perdana Menteri. Walaupun menghadapi pelbagai cabaran terutamanya pandemik
COVID-19 yang gelombang politik dan ekonomi yang terus mencabar serta musibah
bencana banjir baru-baru ini.

Kedua, saya ingin merakamkan penghargaan kepada barisan Kabinet yang terdiri
daripada Jemaah Menteri dan jentera kerajaan, semua anggota barisan hadapan,
frontliner serta penjawat awam yang sentiasa dan terus komited menjaga keamanan dan
keselamatan negara serta memaju dan membangunkan negara bagi memastikan negara
terus stabil daripada segi politik, ekonomi dan sosial. Sebagai Kerajaan Keluarga
Malaysia, saya yang bertanggungjawab, kerajaan hari ini jelas beriltizam Keluarga
Malaysia terus hidup dengan harmoni dan sejahtera, berusaha meningkatkan pendapatan
rakyat dan berikhtiar untuk mengurangkan kos sara hidup rakyat.

Saya ingin juga mengucapkan tahniah kepada Majlis Pemulihan Nasional (MPN)
dan yakin bahawa Pelan Pemulihan Negara (PPN) akan dapat mencapai sasaran dan
matlamat dalam jangka waktu yang ditetapkan lebih awal khususnya dalam merangka
pelan pemulihan daripada pandemik COVID-19 kepada endemik COVID-19 dan
seterusnya memudah cara pembukaan sektor ekonomi dan sosial dengan lancar dan
berkesan. Terlebih dahulu patik menjunjung kasih Titah Seri Paduka Baginda Yang di-
Pertuan Agong.

Seterusnya Tuanku telah menyentuh berhubung dengan pemulihan ekonomi
negara untuk kesejahteraan rakyat melalui lapan siri pakej bantuan dan rangsangan
ekonomi yang mengunjurkan KDNK negara akan terus berkembang daripada 5.5 kepada
65.

Tuan Yang di-Pertua, akhirnya Tuanku menzahirkan penghargaan ke atas taat
setia dan sumbangan ikhlas semua petugas barisan hadapan negara, anggota
perkhidmatan awam, anggota tentera, Polis Diraja Malaysia serta agensi kerajaan yang
