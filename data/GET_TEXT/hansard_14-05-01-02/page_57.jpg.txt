DR.01.03.2022 49

Jadi, begitulah keadaan kita yang mana titah tuanku adalah jelas bahawa
menjaga kepentingan rakyat ini adalah memberi keutamaan segala-galanya.

Tuan Yang di-Pertua, dari sudut mengekalkan hubungan diplomasi di peringkat
antarabangsa pula ekoran perang tercetus antara Rusia dan Ukraine, Yang Amat
Berhormat Bera telah menyatakan hasratnya supaya segala usaha ke arah penyelesaian
secara aman menerusi dialog perlu dilipatgandakan. Oleh itu, Keluarga Malaysia
hendaklah senada dan perlu terus menyokong usaha sedemikian demi menjaga
kepentingan untuk mengekalkan keamanan, keselamatan serantau dan antarabangsa
serta menggalakkan kemakmuran yang lebih luas.

Tuan Yang di-Pertua, umum mengetahui setelah pandemik COVID melanda
dunia, tidak ada mana-mana negara yang terkecuali daripada mengalami kesan buruk
ekonomi. Kesan kepada ekonomi negara kita amatlah besar. Antaranya ialah kejatuhan
pasaran saham, penurunan Ringgit Malaysia dan penyusutan keluaran negara kasar.
Pandemik ini turut memberi kesan buruk terhadap beberapa sektor utama negara seperti
sektor hiburan, peruncitan, pelancongan dan sebagainya serta mewujudkan kesan sosial
yang amat dahsyat kepada sebilangan besar rakyat.

Dalam usaha untuk mengeluarkan negara daripada terus berdepan dengan
kesuraman ekonomi, kerajaan pimpinan Yang Amat Berhormat Bera telah
membentangkan belanjawan terbesar dalam sejarah negara dengan peruntukan
sebanyak RM332.1 bilion iaitu meningkat sebanyak tiga peratus daripada belanjawan
sebelumnya. Menerusi pembentangan Belanjawan 2022, kerajaan juga telah
menganggarkan ekonomi negara akan mengalami pertumbuhan antara 5.5 peratus
hingga 6.5 peratus. Perkara ini membuktikan bahawa kerajaan terus komited untuk
melonjakkan ekonomi negara.

Tuan Yang di-Pertua, oleh sebab keperluan yang amat besar pada masa kini
adalah untuk melindungi nyawa dan kehidupan rakyat, kerajaan telah memutuskan untuk
memberi keutamaan kepada soal kebajikan, perlindungan sosial dan projek-projek
berpaksikan rakyat berbanding projek mega baharu melalui Rancangan Malaysia Ke-12.

Melihat kepada perkembangan pasca pandemik untuk lima tahun yang akan
datang, perkara ini sememangnya wajar dijadikan tumpuan corak perbelanjaan kerajaan
dalam merangka strategi baharu untuk membina masa depan negara yang mampan. Hal
ini juga adalah selaras dengan hasrat kerajaan untuk membina sebuah keluarga Malaysia
yang kalis cabaran dan tidak terpinggir daripada menikmati sebarang pembangunan
menjelang tahun 2025.

Pendekatan ini jelas menunjukkan kerajaan bersikap peka dan cakna akan kesan
pandemik yang telah mengancam jutaan rakyat serta sentiasa mengutamakan
kepentingan rakyat sebelum membuat suatu keputusan atau dasar baharu.

Tuan Yang di-Pertua, perniagaan merupakan salah satu pekerjaan yang terpuji
kerana sememangnya menjadi salah satu daripada sumber rezeki yang terbesar. Islam
juga menggalakkan umatnya untuk mencari kesenangan hidup dan _perniagaan
merupakan salah satu daripada caranya.

Usaha kerajaan dalam membantu dan mempermudah perusahaan kecil dan
sederhana (PKS) haruslah dipuji kerana ia benar-benar dapat dimanfaatkan oleh
usahawan kecil khususnya yang terjejas akibat bencana banjir. Program SME Emergency
Fund yang menawarkan pembiayaan sehingga RM100,000 dengan kadar keuntungan
kosong peratus dan tempoh pembayaran balik adalah sehingga lima tahun berserta
moratorium selama 12 bulan adalah amat bermakna bagi mereka yang memerlukan.

Selain daripada itu, seramai 15,000 usahawan mikro dan informal juga akan diberi
bantuan geran sebanyak RM3,000 melibatkan kos berjumlah RM50 juta menerusi Skim
Pembiayaan Informal dan Mikro (SPIM).

Di sini kita dapat melihat bahawa kerajaan benar-benar ikhlas untuk membantu
para usahawan yang telah terjejas akibat banjir, lebih-lebih lagi dana kerajaan sebegini
tidak perlu tapisan yang rumit seperti pihak swasta. Perkara ini amat bertepatan dengan
