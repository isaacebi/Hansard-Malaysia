12 DR.01.03.2022

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Sri Haji Tajuddin bin Abdul Rahman [Pasir Salak] minta Perdana Menteri
menyatakan kenapa masih berlakunya kelemahan di dalam sistem pelaksanaan dan
penyampaian (delivery system) kerajaan dan apakah langkah-langkah yang diambil untuk
mengatasinya.

Perdana Menteri [Dato’ Sri Ismail Sabri bin Yaakob]: Terima kasih Yang
Berhormat Pasir Salak atas soalan ini.

Tuan Yang di-Pertua serta Yang Berhormat, kerajaan sentiasa menambah baik
sistem penyampaian kerajaan dari semasa ke semasa melalui maklum balas dari semua
pihak, baik daripada rakyat, pihak swasta, NGO, ahli akademik dan termasuk juga Ahli-
ahli Yang Berhormat di Dewan yang mulia ini.

Menyedari masih berlakunya kelemahan, kerajaan komited untuk membuat
penambahbaikan yang akan dilaksanakan secara berterusan untuk memastikan
kecekapan dan keberkesanan sistem ini sentiasa ditambah baik.

Bagi mengatasi kelemahan yang timbul, pertama sekali kerajaan akan
memberikan fokus dalam memberi wajah baharu kepada penjawat awam dan juga
landskap baharu dalam organisasi awam.

Pembaharuan ini bertujuan untuk menjadikan sistem penyampaian kerajaan lebih
bersifat people-centric dan memudah cara urusan rakyat serta tidak lagi dibebani dengan
kerenah birokrasi. Sebagai contoh, antara penambahbaikan yang telah dilaksanakan
adalah meliputi kesegeraan penyaluran pelbagai bantuan termasuk bantuan tunai, geran,
pinjaman mudah dan sebagainya dengan mengurangkan kerenah birokrasi.

Kita dapat lihat bagaimana Bantuan Wang Ehsan yang dapat disalurkan dalam
tempoh yang paling cepat dalam sejarah bantuan banjir yang berlaku pada penghujung
tahun 2021. Buat pertama kali, kerajaan menyediakan tiga kaedah penyaluran kepada
mangsa banjir, sama ada melalui penyerahan tunai di pusat pemindahan sementara,
rumah ke rumah dan juga pembayaran atas talian. Semestinya langkah yang diambil oleh
kerajaan ini dipacu oleh perkhidmatan awam yang cekap dan juga organisasi yang
dinamik serta bersifat facilitative.

Dalam hubungan ini, saya akan memastikan semua organisasi awam akan lebih
efisien dan efektif dengan mempunyai saiz, struktur dan fungsi yang bersesuaian serta
tiada pertindihan fungsi. Kita akan meneliti, mengkaji fungsi sedia ada dan melakukan
rekayasa (business process re-engineering) bagi memastikan ia sentiasa relevan dan
memenuhi keperluan semasa serta mendatang.

Fungsi yang tidak lagi relevan perlu dijumudkan bagi membolehkan kita
melaksanakan fungsi yang terkini dengan lebih berkesan.

Tuan Yang di-Pertua, boleh sambung?
Tuan Yang di-Pertua: Silakan.

Dato’ Sri Ismail Sabri bin Yaakob: Kerajaan juga telah menggariskan agar
sistem penyampaian Perkhidmatan Awam didorong oleh inisiatif baharu melalui
pendekatan seperti penerapan lima nilai iaitu pantas, pengetahuan bertaraf dunia,
memberi inspirasi, fleksibel dan berasaskan teknologi.

Dalam memacu Ekonomi Digital Malaysia, kerajaan sentiasa memastikan sistem
penyampaian Perkhidmatan Awam mendukung transformasi Malaysia menjadi peneraju
Ekonomi Digital serantau agar dapat memupuk serta membina masyarakat yang lebih
progresif. Kita perlu menyediakan platform perkhidmatan yang kukuh, holistik dan kalis
masa hadapan.

Sehubungan dengan itu, kerajaan akan memastikan Perkhidmatan Awam
sentiasa mengadaptasi semangat Keluarga Malaysia. Keluarga Perkhidmatan Awam, di
mana setiap kementerian dan agensi akan saling bantu-membantu dalam memberikan
perkhidmatan terbaik kepada rakyat dan seterusnya memajukan negara.
