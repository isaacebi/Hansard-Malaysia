36 DR.01.03.2022

Namun demikian, usul ini seterusnya menyatakan khasnya Bank Negara
Malaysia berentetan daripada skandal 1Malaysia Development Berhad (1MDB) dan
mengenai pembongkaran membabitkan Bank Negara Malaysia ketika di bawah pimpinan
mantan Gabenor BNM, Tan Sri Dr. Ungku Zeti Akhtar binti Ungku Abdul Aziz yang
meluluskan transaksi segera berjumlah USD1 bilion dengan membabitkan dakwaan
pembayaran rasuah kepada Datuk Tawfiq Ayman, suami mantan Gabenor BNM. Saya
dapati perkara tersebut ialah satu perkara yang tertentu.

Keduanya, kepentingan orang ramai. Saya bersetuju ia adalah mengenai
kepentingan orang ramai dan saya juga bersetuju bahawa perkara itu perlu disegerakan.
[Tepuk] Oleh yang demikian, saya membenarkan usul tersebut untuk dirundingkan pada
hari ini di Kamar Khas, 2.30 petang di mana saya sendiri akan mempengerusikannya.
Terima kasih Yang Berhormat.

Dato’ Seri Anwar bin Ibrahim [Port Dickson]: Ya, Tuan Yang di-Pertua. Saya
berterima kasih kepada Tuan Yang di-Pertua kerana memberikan persetujuan. Akan
tetapi kerana perkara ini perkara yang agak penting dan mendesak, implikasi nasional,
bahkan antarabangsa dan juga imej Bank Negara Malaysia dan maruah negara, saya
tidak fikir ia bawa ke Kamar Khas. la sepatutnya dibahaskan di sini.

Tuan Yang di-Pertua: Maaf Yang Berhormat. Sebenarnya ia akan dirundingkan
bukan untuk dibahaskan pertamanya, mengikut 18(1) dan 18(2). Keduanya, kedudukan
Kamar Khas itu serupa sahaja seperti Dewan Majlis ini kerana ia open dan terbuka kepada
orang ramai. Dengan kita bawa ke Kamar Khas itu, kita tidak akan mengganggu Aturan
Urusan Mesyuarat kerana hari ini kita mempunyai cadangan Usul Titah Diraja dan
sebagainya, di mana pencadang akan mengambil masa 90 minit, penyokong sejam saya
rasa dan Ketua Pembangkang pun lagi 90 minit. So, kita mempunyai time constraint. Maaf
Yang Berhormat.

Dato’ Seri Anwar bin Ibrahim [Port Dickson]: Minta maaf juga ya, bahawa apa
yang kita bahaskan dalam 18(1) ini ada kaitan dengan Titah Diraja mengenai rasuah dan
juga apa yang saya akan ungkapkan selaku Ketua Pembangkang.

Tuan Yang di-Pertua: Faham.

Dato’ Seri Anwar bin Ibrahim [Port Dickson]: Jadi, saya tidak fikir ia
menjejaskan. Kalau ia bermakna untuk mengurangkan sedikit waktu Ketua
Pembangkang, saya tidak berhalangan. Akan tetapi saya tidak mahu ada alasan bahawa
ucapan ini mengganggu perjalanan. Ini kerana kalau alasannya jam, waktu, saya lebih
cenderung untuk mohon persetujuan Tuan Yang di-Pertua memberi kelulusan walaupun
ini adalah bermakna memotong sedikit waktu Ketua Pembangkang.

Tuan Yang di-Pertua: Sebenarnya begini Yang Berhormat, sekiranya saya
mengambil kira penjelasan Yang Berhormat yang menyatakan perkara ini juga termasuk
di dalam Titah Kebawah Duli Yang Maha Mulia Yang di-Pertuan Agong semalam, maka
saya tak perlu membenarkan usul ini kerana boleh sahaja dibahaskan ketika perbahasan
Titah Diraja tersebut. Akan tetapi, saya bersetuju benda ini perlu dirundingkan secara khas
dan spesifik. Itu pertama.

Keduanya, saya akan mempengerusikan Kamar Khas pada waktu itu. Jadi, saya
tidak boleh berada di sini. Jadi, oleh sebab itu saya dorongkan perkara ini ke Kamar Khas
Yang Berhormat.

Tuan Mohamad bin Sabu [Kota Raja]: Tuan Yang di-Pertua.
Tuan Yang di-Pertua: Yang Berhormat.

Tuan Mohamad bin Sabu [Kota Raja]: Isu 1MDB ini skandal rasuah terbesar
dalam dunia. [Tepuk] Kenapa Parlimen Malaysia tak pertimbangkan untuk bincang secara
umum? Ini sekarang bongkar satu-satu yang kita rasa rasuah terbesar dalam dunia.

Seorang Ahli: [Bercakap tanpa menggunakan pembesar suara] Betul!

Tuan Mohamad bin Sabu [Kota Raja]: Ini yang berlaku di Malaysia. Kenapa
Ahli-ahli Parlimen tidak dibenarkan untuk membincangkan perkara ini yang cukup besar,
skandal kewangan dalam dunia ini dibuat oleh Malaysia?
