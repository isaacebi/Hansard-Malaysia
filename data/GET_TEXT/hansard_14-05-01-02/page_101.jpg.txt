DR.01.03.2022 93

01800

Walaupun perkara itu tidak ditulis dalam Perjanjian MA63, namun saya ingin
mengesyorkan agar pihak kerajaan dapat memperhalusi perkara ini agar suatu pindaan
berkaitan penambahan kerusi Parlimen di Borneo dapat disegerakan.

Sebelum saya mengakhiri hujah saya, izinkan saya untuk turut merakamkan
penghargaan terima kasih saya dan rakyat dari kawasan Parlimen Hulu Rajang untuk
semua petugas barisan hadapan negara. Anggota-anggota perkhidmatan awam, anggota
Angkatan Tentera Malaysia, Polis Diraja Malaysia, agensi kerajaan, pejabat daerah,
pejabat stesen, ketua masyarakat, tuai-tuai rumah, pemanca, temenggong dan semua
sukarelawan yang telah mencurahkan bakti memastikan keamanan dan kesejahteraan
negara sejurus sehingga ke saat ini.

Saya menyeru semua rakyat Malaysia agar kita terus bersatu padu dalam
memastikan kedaulatan negara kita tidak akan sesekali digugat oleh orang luar. Insiden
peperangan yang kini sedang berlaku di antara Rusia dan Ukraine memberikan isyarat
kepada kita betapa pentingnya perpaduan dan juga kekuatan sebuah kerajaan dalam
menempuhi cabaran-cabaran yang akan datang. Bersama kita berganding bahu demi
negara tercinta ini.

Saya mohon menyokong. Sekian, terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Dipersilakan Yang
Berhormat Kluang.

6.01 ptg.

Puan Wong Shu Qi [Kluang]: Terima kasih Tuan Yang di-Pertua. Terima kasih
dan salam sejahtera.

Peperangan antara Ukraine dan Rusia baru berlaku. Akibatnya, harga minyak
sawit terus mencecah RM7,000 satu tan metrik. Nampaknya ini adalah satu berita baik
bagi pekebun sawit kecil di Malaysia. Namun begitu, pekebun sawit kita masih bimbang
lagi. Mereka bimbang apa? Mereka bimbang harga baik tetapi buah sawit pun tak ada
orang nak menuai. Harga pasaran baik tak dapat masuk poket. Masalah sama
sebenarnya telah banyak kali dibangkitkan dalam Dewan yang mulia ini.

Pada sesi penggal yang lepas, saya telah pun sentuh isu berkenaan perbelanjaan
MPOB dalam kajian mekanisasi supaya teknologi yang kita pakai, yang guna dalam
penghasilan kelapa sawit boleh ditingkatkan. Kelapa sawit telah ditanam di Malaysia,
tanah air kita selama satu abad iaitu 100 tahun. Takkan kita masih menggunakan teknologi
manual yang dipakai 100 tahun yang lalu tanpa penambahbaikan?

Saya cukup yakin bahawa kita mampu cari satu penyelesaian yang
mengurangkan kebergantungan tenaga buruh berkemahiran rendah dalam penghasilan
kelapa sawit sekiranya kerajaan ada iltizam politik (political will).

Walau bagaimanapun, kita di sini tidak dapat mengelak, tidak boleh menafikan
pengambilan pekerja asing untuk memenuhi permintaan tenaga buruh yang semakin
mendesak sekarang. Pada bulan Oktober tahun lepas, Yang Berhormat Menteri Sumber
Manusia sendiri telah mengumumkan sejumlah 32,000 orang pekerja asing sektor
perladangan akan dibawa masuk secara berperingkat. Kini sudah bulan Mac 2022, apa
perkembangan perkara tersebut?

Pada masa yang sama, media melaporkan bahawa ada pihak tertentu yang tidak
puas hati dengan keputusan kerajaan kita yang hanya melantik 25 orang ejen dan 250
orang sub ejen untuk membawa masuk pekerja Bangladesh ke Malaysia. Tuduhan
mereka terhadap Kerajaan Malaysia adalah serius, seolah-olahnya kita memberi peluang
monopoli kepada sindiket tertentu. Yang Berhormat Menteri seharusnya menjelaskan
rasional pelantikan kesemua ejen dan sub ejen ini di dalam Dewan yang mulia ini supaya
nama negara kita dipertahankan.
