DR.01.03.2022 7

Sehubungan dengan itu, KASA tidak dapat memberikan penjelasan terperinci
mengenai kandungan perjanjian. Maklumat yang diterima oleh kementerian hanyalah
melalui kenyataan media dan kenyataan bertulis daripada wakil Kerajaan Negeri Sabah
dilaporkan dalam media massa.

Sekiranya perjanjian NCA tersebut mempunyai aspek transaksi kredit karbon
antarabangsa, maka ia akan memberikan impak secara langsung kepada pencapaian
NDC dan aspirasi pelepasan GHG sifar bersih negara. Kementerian Alam Sekitar dan Air
juga sentiasa mengalu-alukan Kerajaan Negeri Sabah untuk rujuk dan melibatkan
Kerajaan Persekutuan dan pengantara yang lain dalam perbincangan berkaitan perjanjian
NCA dan mekanisme pasaran karbon pada masa yang akan datang. Terima kasih.

Tuan Yang di-Pertua: Silakan, soalan tambahan pertama.

Tuan Wong Hon Wai [Bukit Bendera]: Terima kasih Tuan Yang di-Pertua. Saya
mendengar jelas jawapan Yang Berhormat Menteri bahawa perkara ini tidak dirujuk
kepada Kerajaan Persekutuan. Soalan saya, maksudnya tidak ada mechanism dan
perundangan sedia ada untuk kawal selia kerana carbon credit ini perkara yang sangat
baharu. Sangat baharu, terkini.

Sama ada terdapat satu usaha oleh Kerajaan Persekutuan untuk membuat majlis
carbon credit untuk perbincangan dengan negeri-negeri, bukan sahaja Sabah, Sarawak,
di Pahang dan negeri-negeri lain juga yang mempunyai reserve perhutanan yang banyak
dan sama ada ada satu usaha untuk meminda ataupun mewujudkan undang-undang
baharu atau pindaan terhadap Perlembagaan Persekutuan berkenaan dengan perkara
carbon credit ini kerana melibatkan natural reserve dan juga kuasa-kuasa persekutuan
dan negeri. Minta penjelasan Yang Berhormat Menteri. Terima kasih.

Tuan Yang di-Pertua: Silakan, Yang Berhormat Menteri.

Dato’ Sri Tuan Ibrahim bin Tuan Man: Terima kasih. Untuk makluman, bahawa
kita di peringkat Kementerian, kita sedang merangka kerangka asas kepada perundangan
yang melibatkan— dan dijangka pada hujung tahun ini kita akan selesai. Untuk makluman
juga, bahawa pihak Kementerian Alam Sekitar dan Air telah membangunkan panduan
pasaran karbon sukarela atau voluntary carbon market (VCM) sebagai panduan umum
kepada mana-mana entiti dalam negara seperti pihak swasta ataupun pihak kerajaan
negeri yang ingin terlibat dalam pasaran karbon sukarela dan karbon antarabangsa.

Jemaah Menteri juga telah bersetuju, untuk makluman Dewan yang mulia, dengan
cadangan Kementerian Alam Sekitar dan Air untuk membangunkan platform tunggal
perdagangan karbon dan ini telah pun kita bincang dengan pihak Bursa Malaysia dan
insya-Allah pada penghujung tahun 2022, pihak Bursa Malaysia dijangka siap
membangunkan fasa pembangunan bagi urus niaga karbon di peringkat negara.

Soal untuk wujudkan pindaan perlembagaan, saya fikir tidak ada keperluan untuk
itu...

Tuan Chan Foong Hin [Kota Kinabalu]: /[Bangun]

Dato’ Sri Tuan Ibrahim bin Tuan Man: ...kerana kita telah pun telah dijamin
dalam hak transaksi itu mesti melibatkan pihak autoriti yang telah disebut, disahkan oleh
pihak Kerajaan Malaysia. Jadi, mana-mana transaksi mestilah melibatkan Kerajaan Pusat
dan pihak berautoriti yang telah dijamin dalam perlembagaan. Terima kasih.

Tuan Chan Foong Hin [Kota Kinabalu]: Kota Kinabalu.

Tuan Haji Ahmad bin Hassan [Papar]: Sabah, Sabah. Papar.
Tuan Yang di-Pertua: Sekejap. Ada soalan tambahan sebelah sini?
Tuan Haji Ahmad bin Hassan [Papar]: Papar.

Tuan Chan Foong Hin [Kota Kinabalu]: Kota Kinabalu.

Tuan Yang di-Pertua: Kalau tidak ada, silakan Yang Berhormat Papar.
