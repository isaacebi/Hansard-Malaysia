46 DR.01.03.2022

Dewan Rakyat mengucapkan berbanyak-banyak syukur dan
menjunjung kasih titah ucapan Ke bawah Duli Yang Maha
Mulia Seri Paduka Baginda Yang di-Pertuan Agong semasa
membuka penggal ke Lima Parlimen Ke 14.”

Raja dan rakyat berpisah tiada,
dahulu kini dan selamanya,
kasih baginda pada rakyatnya,
damai makmurlah negara tercinta.
01250

Patik sentiasa mendoakan agar Tuanku Yang di-Pertuan Agong dan Raja
Permaisuri Agong serta sekalian kerabat, dikurniakan kesihatan, dianugerahkan kekuatan
dan dilimpahi rahmat yang berpanjangan untuk terus memayungi negara serta rakyat
jelata menerusi pemerintahan yang adil, telus dan saksama.

Patik dan seluruh rakyat jelata amat bersyukur kerana dikurniakan seorang
pemerintah yang berjiwa rakyat sepertimana yang telah diperlakukan oleh tuanku. Maka
dengan itu, rakyat jelata tuanku yang terdiri pelbagai kaum serta agama dapat hidup dalam
suasana aman, damai, makmur dan harmoni.

Tuan Yang di-Pertua, terlebih dahulu izinkan saya memanjatkan rasa kesyukuran
ke hadrat Allah SWT dan merakamkan ucapan terima kasih kepada Majlis Backbenchers
kerana telah memberi peluang kepada saya untuk melakukan sesuatu yang baharu dan
ulung buat diri saya iaitu membawa Usul Menjunjung Kasih ke atas Titah Ucapan Diraja
di dalam Dewan yang mulia ini.

Semalam, kita didepani sesi Pembukaan Parlimen Penggal Kelima Parlimen
Keempat Belas telah berjalan dengan begitu lancar dan sempurna. Setinggi-tinggi tahniah
saya ucapkan kepada semua pihak yang terlibat dalam menjayakan, sama ada secara
langsung atau pun tidak langsung. Saya juga amat berharap agar segala saranan titah
diraja baginda semalam dapat diterima baik oleh semua pihak dengan hati yang terbuka
serta dapat difahami dengan sebaik-baiknya. Dengan itu, marilah kita bersama-sama
berusaha dan berganding bahu untuk melakar kemajuan serta membawa Keluarga
Malaysia ke arah yang lebih gemilang.

Institusi beraja merupakan salah satu daripada tradisi yang harus dipertahankan
sebagai payung kestabilan dan keadilan sosial negara. Institusi beraja hendaklah
dihormati dan dipatuhi segenap lapisan masyarakat di negara ini, tidak kiralah apa
pandangan politik sekalipun, termasuk kaum, bangsa dan agama. Untuk umumnya
mengetahui institusi beraja merupakan lanjutan daripada sistem pemerintahan yang telah
wujud sekian lama. la merupakan suatu bentuk warisan peradaban yang berlandaskan
konsep Raja Berperlembagaan menerusi cabang Parlimen, eksekutif dan juga kehakiman
yang menjalankan tugas masing-masing dengan perkenan Yang di-Pertuan Agong.

Tuan Yang di-Pertua, kecenderungan kita terhadap sistem politik yang bersifat
feudal ini tidaklah merosakkan sama sekali. Hakikatnya, kecenderungan ini mampu untuk
mendidik dan melahirkan masyarakat yang patuh kepada undang-undang. Menerusi
sistem inilah kita berjaya meletakkan negara pada tahap yang begitu baik pada hari ini.

Justeru itu, ingin saya tegaskan di sini bahawa ilmu tentang kenegaraan yang
berkaitan dengan kesedaran dan kepentingan untuk memelihara institusi beraja
hendaklah terus diperkasakan kepada generasi yang akan datang menerusi sistem
pendidikan negara. Selain daripada itu, rakyat juga harus sedar institusi beraja merupakan
penerus tradisi daripada era Kesultanan Melayu yang memperjuangkan untuk dikekalkan
dalam Perlembagaan Persekutuan Tanah Melayu selepas kegagalan Malayan Union.

Tuan Yang di-Pertua, sebagai pemimpin rakyat di bumi yang bertuah ini, saya
menyeru agar kita bersama-sama memelihara institusi yang telah lama menjadi payung
kepada negara dan rakyat yang berbilang bangsa serta kepelbagaian anutan agama.
Suka saya mengingatkan bahawa, “Jangan dirempuh pintu istana, jangan sampai cari
busana raja”.
