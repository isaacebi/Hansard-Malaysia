92 DR.01.03.2022

Saya ingin bertanya kepada Kementerian Pembangunan Luar Bandar (KPLB)
berkenaan dengan status pelaksanaan projek-projek di negeri Sarawak. Pada tahun yang
lalu, kerajaan telah memperuntukkan sebanyak RM1.5 bilion untuk pembangunan
infrastruktur luar bandar Sabah dan Sarawak. Berapa banyakkah projek yang telah
diluluskan dan senaraikan projek ongoing, Tuan Yang di-Pertua.

Sekiranya ditakdirkan berlaku Pilihan Raya Umum (PRU) dalam tempoh masa
terdekat ini, apakah projek-projek yang telah diluluskan ini akan diteruskan atau tidak dan
sebaliknya? Ini adalah kerana selepas PRU 14 yang lalu, banyak projek yang diluluskan
oleh Kerajaan BN telah dibatalkan oleh Kerajaan PH. Saya berharap ia tidak berlaku
kerana projek-projek ini adalah projek rakyat, Tuan Yang di-Pertua.

Justeru itu, saya ingin memohon kepada Kementerian Pembangunan Luar
Bandar (KPLB) untuk menyediakan projek jalan dari Rumah Asun Nanga Mujong ke
Nanga Tiau terus ke Daerah Bukit Mabung yang baharu di Bahagian Kapit sepanjang 77
kilometer. Selain daripada itu, saya mohon juga mempercepatkan Jalan Rumah Nyamok
ke Sungai Gaat ke Persimpangan Rumah Garit Sungai Kapit. Projek ini telah merupakan
ilham mantan Timbalan Ketua Menteri Yang Berbahagia Tan Sri Dr. James Jemut Masing
yang telah mendapatkan kelulusan daripada pihak kerajaan.

Saya turut ingin mengambil perhatian KPLB juga, turut meluluskan projek Jelalong
Tubau sepanjang 70 kilometer yang dipohon oleh saya pada tahun yang lepas. Ini adalah
kerana bilangan penduduk dianggarkan seramai 5,000 orang pengundi di kawasan
tersebut.

Saya ingin bertanya kepada Kementerian Kewangan berkenaan dengan akses
Empangan Baleh Seksyen A4, C1 dan C2 sepatutnya sudah siap pada tahun 2019.
Namun, sampai sekarang masih tidak kelihatan. Rakyat cukup marah dan saya dihujani
pelbagai soalan oleh rakyat yang mahukan jawapan dengan segera. Apakah tindakan
MoF dan agensi pelaksanaan dalam menyelesaikan perkara ini, Tuan Yang di-Pertua?

Status Balai Polis Belaga, saya mohon perhatian Kementerian Dalam Negeri
(KDN) berkenaan perkara ini dengan kadar segera, Tuan Yang di-Pertua.

“Beriku 10 pemuda, akan aku goncang dunia”, Bung Karno, mantan Presiden
Indonesia. Titah Tuanku berkenaan Model Baharu Pembangunan Belia Tahun 2021-2030
sangat signifikan kepada pembangunan belia di negara ini. Namun, saya mempunyai
cadangan agar program-program lama kementerian harus diberikan nafas baharu, bagi
memastikan ia terus relevan di mata anak-anak muda kita.

Program seperti Anugerah Remaja Perdana Rakan Muda seharusnya digerakkan
dan dikembalikan semula kepada badan berkanun Pusat Belia Antarabangsa bagi
memastikan lebih ramai anak muda dapat menyertainya. Sistem pengurusan program ini
juga harus menyeluruh dan peluang sama rata perlu diberikan kepada semua remaja di
seluruh negara tanpa mengira darjat, pangkat dan sebagainya.

Saya turut ingin menzahirkan rakaman jutaan terima kasih kepada semua rakan
Ahli Parlimen di atas sokongan yang telah diberikan dalam meluluskan pindaan
Perlembagaan Persekutuan berkaitan dengan Perjanjian Malaysia 1963 (MA63) pada
Disember yang lalu. Saya menyahut baik pindaan ini, namun terdapat beberapa perkara
lagi yang perlu diberikan perhatian dalam MA63 iaitu berkaitan dengan jumlah kerusi
Parlimen untuk Borneo dalam Dewan yang mulia ini.

Kini komposisi kerusi Parlimen untuk Sabah dan Sarawak hanya meliputi satu
perempat peratus daripada keseluruhan kerusi Parlimen iaitu sebanyak 56; Sabah 2 dan
Sarawak 31. Angka ini jauh berbeza berbanding dengan semangat yang telah diwujudkan
dalam MA63 yang menekankan konsep dengan izin, equal partners. Perkataan “rakan
kongsi” ini hanya dirujuk kepada tiga pihak sahaja iaitu negeri Sabah, Sarawak dan
Semenanjung Tanah Melayu semasa pembentukan Malaysia.

Justeru itu, Sabah dan Sarawak seharusnya diberikan satu per tiga daripada 222
buah kerusi dan sekiranya tidak berlaku, agihan kuasa dalam Parlimen hanya akan
bergantung kepada satu pihak iaitu di Semenanjung sahaja.
