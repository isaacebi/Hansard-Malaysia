54 DR.01.03.2022

Jangan biarkan pihak swasta ini terus mencipta keuntungan yang luar biasa. Jadi,
diharap perkara ini menjadikan Keluarga Malaysia lebih aman dan makmur dengan
subsidi ataupun kawalan kepada harga siling yang dikenakan oleh klinik-klinik swasta dan
ia amat membebankan sama sekali. Jadi, apa yang saya harapkan supaya perkara ini
mendapat pertimbangan kerajaan, sekali gus ia dapat membantu rakyat yang terkesan.

Tuan Yang di-Pertua, penutupan sektor pendidikan akibat pandemik COVID-19
telah memperlihatkan kepada kita tentang kelemahan yang perlu ditangani dengan segera
bagi mengelakkan wujudnya generasi yang hilang atau /ost generation. Generasi pewaris
negara kita pada masa ini berada dalam keadaan suasana yang merunsingkan dengan
keadaan masa hadapan mereka yang kelam.

Bagi laporan antarabangsa termasuk World Bank telah menyebut bahawa anak-
anak kita sedang berhadapan dengan situasi tersebut. Sepertimana yang telah
disarankan oleh kerajaan, agar Keluarga Malaysia mesti belajar untuk terus hidup
bersama COVID-19. Oleh itu, sektor pendidikan negara sedang dipraktikkan kaedah
pembelajaran secara norma baharu iaitu menerusi pembelajaran teradun atau blended
learning.

Tuan Yang di-Pertua, kaedah yang telah menuntut lebih 4.7 juta orang murid
sekolah rendah dan menengah di seluruh negara untuk terus mendapatkan pendidikan
menerusi kaedah pengajian Pembelajaran dan Pengajaran di Rumah (PdPR). Walau
bagaimanapun, perkara ini menjadi kebimbangan saya, adalah mengenai masa hadapan
seramai 1.85 juta murid yang bersamaan 37 peratus daripada jumlah keseluruhan murid
tidak mempunyai sebarang peranti elektronik untuk menjayakan pembelajaran secara
atas talian sepertimana yang telah didedahkan oleh mantan Ketua Pengarah Pelajaran
iaitu, Datuk Dr. Habibah binti Abdul Rahim.

Dato’ Mohd Nizar bin Haji Zakaria [Parit]: Tuan Yang di-Pertua, saya pun
hendak bagi juga Yang Berhormat kita ini rehat sikit. Sebagaimana yang disebut oleh
Yang Berhormat sebentar tadi, pendidikan ini sebenarnya teramat penting khususnya di
dalam negara kita. Situasi pandemik ini sebenarnya memberi kesan kepada anak-anak
kita yang sepatutnya mereka belajar secara bersemuka di kelas ataupun di sekolah dan
akan memudahkan dalam bentuk pemahaman dan sebagainya.

Jadi, apakah sebenarnya yang akan dilakukan dalam bentuk persiapan
khususnya kepada anak-anak kita di mana tempoh mereka belajar dalam bentuk PdPR
yang mungkin ada kesan-kesan tertentu yang boleh dilakukan oleh kerajaan melalui
Kementerian Pendidikan.

Oleh sebab jenjang yang agak lama apabila mereka tidak bersemuka itu, apakah
yang perlu untuk kita lakukan? Memang kita jelas bahawa PdPR itu menjadi satu alternatif
dan norma baharu kepada sistem pendidikan khususnya dalam negara kita tetapi dalam
bentuk kajian. Ataupun apakah bentuk-bentuk kesan secara langsung dalam konteks usia
atau umur, pertumbuhan dan juga perkembangan minda kita?

Jadi mungkin ada perkara-perkara yang boleh untuk pihak kementerian untuk
melihat secara spesifik kesan daripada proses pembelajaran norma baharu ini dan secara
langsungnya akan boleh dijadikan sebagai asas untuk bentuk-bentuk persiapan. Apa
pandangan Yang Berhormat?

Dato’ Haji Salim Sharif [Jempol]: Ya, terima kasih sahabat saya Yang
Berhormat Parit. Jadi saya amat setuju pandangan itu supaya ia dapat dimasukkan dalam
ucapan saya dan saya harap kementerian juga dapat menjawab nanti.

Saya amat mengagumi kaedah yang digunakan oleh negara Finland, China dan
Amerika untuk mengatasi isu ketiadaan peranti elektronik dalam keadaan murid iaitu
dengan membenarkan murid meminjam peranti elektronik dari sekolah untuk mengakses
pembelajaran atas talian dalam kediaman masing-masing. Menerusi kaedah pelaksanaan
sebegini, kerajaan hanya perlu mengenal pasti bilangan murid yang tidak mempunyai
sebarang peranti elektronik di setiap sekolah dan membekalkan secara terus.

Tuan Lukanisman bin Awang Sauni [Sibuti]: Yang Berhormat Jempol, boleh
mencelah sikit? Yang Berhormat, dari Sibuti.
