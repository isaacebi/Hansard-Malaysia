DR.01.03.2022 51

untuk membenarkan pengeluaran Kumpulan Wang Simpanan Pekerja (KWSP) oleh para
pencarumnya menerusi kemudahan i-Lestari, i-Sinar dan i-Citra.

Syukur alhamdulillah, ketiga-tiga kemudahan ini telah pun dimanfaatkan dengan
sebaiknya dan banyak membantu meringankan keperitan yang ditanggung oleh rakyat
untuk berdepan dengan suasana terburuk dalam kehidupan mereka. Bagi memudahkan
pengeluaran i-Citra, setakat Oktober 2021, saya difahamkan seramai 4.98 juta orang telah
membuat permohonan yang melibatkan amaun berjumlah RM20.5 bilion.

Walaupun sebelum ini sekitar RM19.5 bilion telah dikeluarkan oleh 5.3 juta orang
menerusi kemudahan i-Lestari dan sekitar RM53 bilion oleh 6 juta orang menerusi i-Sinar.
Angka-angka yang saya sebutkan sebentar tadi, jelas menunjukkan bahawa
sememangnya terdapat keperluan yang mendesak oleh sebilangan rakyat Malaysia untuk
menggunakan sebahagian wang persaraan mereka bagi tujuan survival dan untuk
meneruskan kelangsungan hidup.

Oleh yang demikian, saya berpendapat sudah tiba masanya untuk kerajaan
mengkaji semula tuntutan yang telah dibuat oleh rakyat iaitu membenarkan pengeluaran
buat kali terakhir secara bersasar kepada mereka yang memerlukan, bergantung kepada
jumlah simpanan. Sebelum ini, i-Lestari, i-Sinar, i-Citra memberi makna kepada Keluarga
Malaysia serta bersesuaian dengan namanya. Maka dengan ini, saya mencadangkan
agar kerajaan memperkenalkan i-Ceria bagi kemudahan pengeluaran wang KWSP untuk
kali yang terakhir.

Memandangkan ekonomi negara sudah mula menunjukkan perkembangan yang
positif, kemasukan pesakit kritikal COVID-19 ke hospital telah pun berkurangan dan
jaminan sambutan Aidilfitri pada tahun ini juga telah diberi oleh Yang Amat Berhormat
Perdana Menteri. Maka, kemudahan i-Ceria ini bakal memberikan makna tersendiri buat
Keluarga Malaysia. Saya doakan moga cetusan rasa, keluh resah rakyat dapat didengari
oleh kepimpinan negara, semoga doa tuan-tuan di luar sana diluluskan dan dimakbulkan
Allah SWT.

Tuntutan ini bukan menidakkan kebimbangan kerajaan terhadap simpanan hari
tua. Tuntutan saya ini juga bukanlah untuk menafikan fakta mengenai 20 peratus daripada
pencarum KWSP tidak mempunyai simpanan yang cukup pada hari tua. Akan tetapi
tuntutan saya pada hari ini adalah semata-mata untuk memastikan permintaan Keluarga
Malaysia dipenuhi, khususnya buat mereka yang masih bergelut dengan kesusahan
akibat pandemik COVID-19.

Ditambah pula musibah banjir yang telah berlaku baru-baru ini, sudah tentulah
merencatkan perjalanan mereka yang baharu sahaja memulakan fasa kehidupan yang
baharu. Keadaan mereka ini sudah tentulah menjadi semakin parah, bagaikan “sudah
jatuh ditimpa tangga’.

Sebagai sebuah kerajaan yang sentiasa memahami denyut nadi rakyat dan
sentiasa mendengar setiap keluh resah isi hati rakyat, saya merayu bagi pihak mereka di
dalam Dewan yang mulia ini supaya kemudahan i-Ceria dapat diluluskan, agar senyuman
dapat terukir kembalikan wajah Keluarga Malaysia. Tuan Yang di-Pertua, bermula 18 Mac
2020 yang lalu, penutupan sempadan telah dilakukan oleh kerajaan bagi mengekang
penyebaran wabak tersebut di dalam negara iaitu dua bulan selepas negara merekodkan
pertama penularan COVID-19.

01450

Bermulalah dari saat itu semua sektor perniagaan terkait dengan industri
pelancongan sama ada secara langsung ataupun tidak langsung, telah menanggung
kerugian yang cukup besar. Malah, terdapat dalam kalangan mereka terpaksa
menamatkan perniagaan ataupun menggulung tikar.

Sebelum muncul virus COVID-19 ini, pada setiap tahun sekurang-kurangnya 26
juta orang pelancong asing pastinya akan masuk ke negara ini dan membawa pulangan
yang lumayan kepada rakyat tempatan terutamanya golongan terbabit dalam industri
pelancongan.
