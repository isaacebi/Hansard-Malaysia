DR.01.03.2022 53

Perkara kedua yang turut menjadi kebimbangan saya ialah keengganan rakyat
untuk menerima dos penggalak (booster dose) dan memberikan vaksin kepada kanak-
kanak dan anak-anak mereka menerusi Program Vaksinasi COVID-19 Kanak-kanak.
Berdasarkan pengamatan saya, keengganan dalam isu vaksinasi ini bertitik tolak daripada
kandungan berita palsu yang terdapat dalam media sosial yang tersebar dengan
meluasnya. Lebih membimbangkan, terdapat golongan anti vaksin yang sengaja
memutarbelitkan fakta untuk menimbulkan keraguan kepada rakyat. Fakta ini pula perlu
diberikan perhatian yang serius. Rakyat tidak perlu dimomokkan dengan perkara-perkara
yang tidak benar. Kerajaan hendaklah proaktif dengan melaksanakan berbagai-bagai sesi
libat urus dan menjawab segala isu yang tular dengan lebih efisien.

Tuan Yang di-Pertua, bermula pada hari ini, 1 Mac 2022, SOP kuarantin baharu
telah dikuatkuasakan. Saya sedar tindakan tersebut merupakan salah satu proses untuk
keluarga Malaysia melangkah ke fasa endemik dan menjalani kehidupan bersama virus.
Namun, masih banyak persoalan yang perlu dijelaskan dengan sebaiknya kepada rakyat
berkenaan SOP baharu ini kerana umumnya mengetahui simptom atau gejala virus
COVID-19 ini boleh bermula dari hari yang kelima sehingga hari yang ke-10.

Kebimbangan utama saya adalah terhadap individu yang tidak boleh divaksin atas
faktor kesihatan dan kanak-kanak yang tidak boleh divaksin knususnya bayi. Saya ingin
tahu dan saya tidak mahu dalam keadaan bergerak maju melangkah ke hadapan, ada di
antara anggota Keluarga Malaysia yang terpaksa ditinggalkan.

Tuan Yang di-Pertua, umumnya mengetahui varian Omicron amat mudah
merebak dan telah menyumbang kepada peningkatan bilangan kes harian kebelakangan
ini.

01500

Hal ini telah menuntut Keluarga Malaysia untuk kerap melakukan ujian saringan
demi memelihara keselamatan bersama. Oleh itu, terima kasih saya ucapkan kepada
kerajaan yang telah memberikan pelepasan one-off cukai persendirian untuk tahun
percukaian 2021 sehingga RM1,000 ke atas pembelian kit ujian RTK dan PCR. Kadar ini,
kadar harga untuk melakukan ujian PCR rata-ratanya berada dalam lingkungan RM150
hingga RM250.

Berikutan keperluan untuk melakukan ujian ini agak kerap, maka harga tersebut
sudah pastilah membebankan rakyat dan pelepasan cukai tidak membawa makna yang
cukup buat Keluarga Malaysia. Maka, saya fikirkan kerajaan harus campur tangan
terhadap isu harga PCR yang dikenakan oleh klinik dan hospital swasta bagi mengatasi
masalah ini.

Saya mencadangkan agar kerajaan menyediakan perkhidmatan ujian PCR
secara percuma di premis kerajaan atau menyediakan subsidi kepada premis swasta. Jika
perlu, subsidi bersasar juga perlu diperkenalkan kepada golongan yang layak
berdasarkan pendapatan yang sudah disahkan. Selain itu, kerajaan juga
mempertimbangkan untuk menetapkan harga siling bagi ujian PCR seperti kit ujian RTK
di pasaran.

Kita tidak mahu klinik dan hospital swasta mengambil kesempatan dan mengaut
keuntungan yang berlebihan di mana kita tahu bahawa setiap minggu ada sahaja keluarga
yang terpaksa membawa anak dan sebagainya untuk ujian PCR. Jadi, saya berharap
klinik swasta ini janganiah mengambil kesempatan “menangguk di air keruh”, sedangkan
kita sudah berlaku dua tahun. Dua tahun pandemik kita telah pun berlaku. Maka mereka
ini telah pun mencipta ribuan jutaan ringgit daripada hasil pandemik ini, jadi saya berharap.

Keadaan ini makin runcing apabila virus Omikron ini terlalu cepat merebak, maka
rakyat yang berpendapatan rendah amat terkesan. Kalau hendak dibuat pemeriksaan
ataupun PCR RM150 hingga RM250, berapa banyak kampit beras yang boleh diberi?
Berapa banyak susu anak mereka boleh dibeli? Maka orang kampung, orang di luar sana
sentiasa dalam kesusahan. Jadi saya gesa, saya mahu bahawa kerajaan di bawah
Kementerian Kesihatan juga melihat perkara ini.
