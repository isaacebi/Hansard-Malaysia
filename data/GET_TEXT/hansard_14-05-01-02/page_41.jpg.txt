DR.01.03.2022 33

Tuan Yang di-Pertua, untuk menarik lebih banyak pelaburan ke Wilayah
Persekutuan Labuan, MITI melalui MIDA sentiasa berganding bahu dengan agensi-agensi
kerajaan setempat, termasuk Labuan Offshore Financial Services Authority (LOFSA),
Kementerian Pelancongan dan Kebudayaan Alam Sekitar Sabah (KEPKASS) dan juga
Perbadanan Labuan ke arah menjadikan Labuan sebagai salah sebuah destinasi
pelaburan terpilih di rantau ini. Terima kasih Tuan Yang di-Pertua.

Tuan Haji Ahmad bin Hassan [Papar]: Terima kasih Tuan Yang di-Pertua.
Terima kasih Yang Berhormat Timbalan Menteri atas jawapan yang diberikan. Saya
difahamkan semasa briefing oleh PETRONAS di Parlimen ini beberapa tahun lepas
bahawa ada satu dasar yang memastikan pelaburan downstream oil and gas berlaku di
Pengerang. Di Labuan, PETRONAS mempunyai methanol plant. Saya difahamkan ia
adalah yang keempat terbesar di dunia untuk satu-satu lokasi.

Bolehkah kita mengadakan satu dasar untuk memastikan downstream methanol-
based product ini akan datang ke Labuan? Selama ini methanol product itu terus dieksport
dalam bentuk metanol sahaja dan ia nya boleh dibuat secara gradual ataupun staggered
dengan target time frame yang sesuai supaya sebahagian besar daripada metanol itu
akan digunakan untuk downstream di Labuan.

Kita minta MIT] mengadakan insentif yang cukup menarik untuk memastikan
pelabur datang ke Labuan untuk methanol-based product itu di Labuan.

Datuk Lim Ban Hong: Terima kasih kepada Yang Berhormat atas soalan yang
dikemukakan. Tuan Yang di-Pertua, oleh kerana laporan yang telah disebut oleh Yang
Berhormat tadi merupakan laporan yang spesifik, saya akan jawab secara bertulis tentang
cadangan pelaburan yang hendak dibawa ke Labuan. Akan tetapi saya ingin menyatakan
bahawa Kementerian Perdagangan Antarabangsa dan Industri (MITI), kita sentiasa
bekerjasama dengan agensi-agensi di Labuan, termasuk Perbadanan Labuan.
Contohnya, satu sesi padanan pelaburan yang telah dilakukan untuk menarik pelabur
asing ke Labuan yang diadakan pada Oktober 2021 telah menyasarkan USD240 juta
pelaburan untuk tempoh 2021 dan 2022.

Jadi dalam konteks ini, MIT] bersama dengan agensi di bawahnya, termasuk
MIDA akan sentiasa membantu. Untuk projek yang telah disebut secara spesifik oleh Yang
Berhormat Labuan, saya akan mendapatkan maklumat berkenaan dengan perkara
tersebut dan memberi jawapan secara bertulis. Terima kasih.

Tuan Yang di-Pertua: Terima kasih, ada soalan tambahan kedua? Yang
Berhormat Tumpat, silakan.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Berkaitan dengan pelaburan asing, kita dapati syarikat-syarikat gergasi asing
seperti Tesla akan melabur RM4 bilion dan Amazon pula akan melabur RM2.85 bilion di
Indonesia sebagai tapak pelaburan mereka yang baharu. Memandangkan negara kita
juga mempunyai infrastruktur digital dan pekerja yang berkemahiran tinggi seperti di
Cyberjaya, adalah merugikan jika syarikat-syarikat gergasi ini tidak memilih negara kita.
Soalan saya, apakah perancangan kementerian untuk mempromosikan kelebihan
infrastruktur digital di negara kita ini kepada pelabur luar? Terima kasih.

Tuan Yang di-Pertua: Terima kasih. Silakan Yang Berhormat Timbalan Menteri.

Datuk Lim Ban Hong: Tuan Yang di-Pertua, untuk makluman, untuk menarik
lebih ramai lagi pelabur-pelabur asing dalam sektor digital ekonomi seperti tadi yang
disebut oleh Yang Berhormat Tumpat, kita telah menubuhkan sebuah pejabat yang
dinamakan sebagai Digital Investment Office (DIO). laitu sebuah platform usaha sama
digital antara MIDA dan juga MDEC untuk menyelaras dan juga menyediakan fasiliti
kepada semua pelaburan yang berkaitan dengan digital ekonomi.

Kita juga telah menyasarkan penarikan pelaburan digital sebanyak RM70 bilion
menjelang tahun 2025. Bukan sahaja itu Tuan Yang di-Pertua, kita juga telah melancarkan
kerangka yang dinamakan sebagai Aspirasi Pelaburan Nasional. Di mana di bawah
Aspirasi Pelaburan Nasional, salah satu teras kita ialah untuk mencipta pekerjaan bernilai
tinggi dan juga meningkatkan kompleksiti ekonomi.
