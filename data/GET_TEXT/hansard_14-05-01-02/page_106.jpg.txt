98 DR.01.03.2022

Tuan Yang di-Pertua, pada persidangan Dewan Rakyat yang lepas, saya telah
membangkitkan isu ataupun masalah pengurusan FELCRA Berhad di negeri Sarawak.
Sejak tahun 1987, FELCRA Berhad di Sarawak telah mengurus seluas 47,730 hektar
ladang sawit dengan melibatkan seramai 20,307 orang peserta Projek Penyatuan dan
Pemulihan Tanah yang merangkumi peserta Ladang Rakyat dan Ladang Sejahtera.

Daripada jawapan bertulis yang saya terima, mereka mengaku bahawa FELCRA
Berhad Sarawak telah gagal untuk memberi pulangan dividen yang tinggi kepada para
peserta. Ini adalah satu pengakuan yang serius dan saya menyeru agar Kementerian
Pembangunan Luar Bandar mengambil tindakan yang sewajarnya kepada pihak
pengurusan FELCRA Berhad di Sarawak yang ternyata gagal merangka pelan tindakan
yang baik demi manfaat para peserta dan pekebun kecil.

Di antara alasan yang diberikan sehingga gagal memberi pulangan dividen yang
tinggi kepada para peserta ialah kerana berlaku pencerobohan yang serius di projek-
projek FELCRA Berhad. Saya ingin tahu, mengapa berlaku masalah pencerobohan ini?
Adakah kerana para peserta tidak berpuas hati dengan pulangan dividen yang mereka
terima dan malah ada yang tidak menerima langsung selama bertahun-tahun atau kerana
pengurusan pihak FELCRA yang tidak cekap?

Selain daripada itu, antara alasan lain yang diberikan oleh FELCRA Berhad
wilayah Sarawak menyebabkan gagal memberi dividen yang tinggi adalah kerana
kedudukan projek-projek adalah bertaburan dan bersaiz kecil yang kebanyakannya
kurang daripada 50 hektar menyebabkan kesukaran untuk mengurus secara efisien dan
masalah pengurusan air serta sistem pengairan kerana projek yang kecil dan berselerak.

Oleh itu, saya ingin bertanya, mengapa di peringkat awal pihak pengurusan
FELCRA Berhad meneruskan projek ini sekiranya sudah mengetahui ia tidak berdaya
maju? Ini adalah satu pembaziran wang rakyat dan memberi harapan yang sia-sia kepada
peserta. Di manakah tanggungjawab sosial FELCRA Berhad sebagai agensi yang
bermatlamat menaikkan status ekonomi penduduk di luar bandar? Saya juga ingin tahu
daripada 47,731 hektar ladang sawit di Sarawak, berapa hektarkah yang berumur lebih
25 tahun yang tidak lagi ada mempunyai economic cycle dan melibatkan berapa ramai
peserta?

Saya juga ingin tahu, berapakah jumlah keseluruhan ladang atau pun projek sawit
di Sarawak mengikut kawasan atau bahagian? Daripada jumlah berkenaan, berapa
ladangkah yang mencatat keuntungan dan berapa ladangkah yang dikategorikan sebagai
projek rugi? Saya juga ingin tahu, berapa tankah hasil tahunan per hektar setiap ladang
yang diuruskan oleh pihak FELCRA ini serta berapakah jumlah kawasan ataupun projek
yang telah dan akan ditanam semula?

Tuan Yang di-Pertua, saya juga ingin tahu, apakah pelan tindakan jangka panjang
FELCRA Berhad untuk memastikan pengurusan ladang sawit yang berdaya maju yang
akan memberi pulangan dividen yang tinggi kepada para peserta? Sejauh manakah
masalah kekurangan pekerja ladang yang dihadapi oleh FELCRA dan apakah tindakan
yang akan diambil untuk mengatasinya?

Tuan Yang di-Pertua, saya juga ingin membangkitkan mengenai masalah
pengurusan FELCRA di kawasan Parlimen Igan. Pada setiap kali persidangan, saya
sering membangkitkan isu-isu dan masalah-masalah pengurusan FELCRA di kawasan
saya ini. Pada persidangan Parlimen yang lepas, dalam jawapan bertulis, FELCRA telah
memaklumkan kepada saya bahawa terdapat 10 projek yang kurang berdaya maju atau
rugi di kawasan Parlimen Igan. Saya suka menyebut sepuluh projek ini di Dewan yang
mulia ini. Di antaranya ialah

(i) Kuala Matu 1;
(ii) Lobak Balu 1;
(iii) Sekaan 1;

(iv) Kampung Sok 1;
(

v) Sekaan 3;
