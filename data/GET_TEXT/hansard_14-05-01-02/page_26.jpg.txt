18 DR.01.03.2022

Tuan Yang di-Pertua: Silakan Yang Berhormat Sik.

Tuan Ahmad Tarmizi bin Sulaiman [Sik]: Terima kasih Tuan Yang di-Pertua,
terima kasih Yang Amat Berhormat Perdana Menteri.

Dilihat dalam gejala rasuah ini, personaliti seseorang juga memainkan peranan
termasuk gaya hidup rakyat kita ada yang suka bermewah-mewah, bermegah-megah dan
hidup dalam keadaan yang elit. Jadi, adakah pihak kerajaan melihat aspek pendidikan
juga penting bagi mendidik rakyat dengan gaya hidup yang lebih sederhana,
mementingkan halal dan haram dan sebagainya? Terima kasih.

Tuan Yang di-Pertua: Terima kasih. Yang Amat Berhormat, silakan.

Dato’ Sri Ismail Sabri bin Yaakob: Ya, daripada segi untuk educate rakyat
ataupun memberi pendidikan kepada rakyat mengenai cara hidup itu, saya percaya
sentiasa dilakukan. Malah daripada pihak kerajaan sendiri, apabila kita mengarahkan
pengisytiharan harta oleh Ahli-ahli Parlimen, oleh anggota pentadbiran dan sebagainya,
tujuannya ialah supaya dapat kita ketahui tentang apa yang dimiliki oleh seseorang
individu dan mereka tidak bolehlah— mereka tidak akan menunjuk-nunjuk apa yang
mereka ada kerana apa yang mereka ada telah pun diserahkan secara detil kepada pihak-
pihak tertentu untuk menentukan. Jadi...

Tuan Ahmad Fahmi bin Mohamed Fadzil [Lembah Pantai]: [Bercakap tanpa
menggunakan pembesar suara]

Dato’ Sri Ismail Sabri bin Yaakob: Jadi daripada segi isu yang berkaitan dengan
education tadi, pendidikan tadi, ia sentiasa dilakukan oleh pihak SPRM dan sebagainya.

Tuan Yang di-Pertua: Terima kasih. Soalan tambahan terakhir.
Puan Rusnah binti Aluai [Tangga Batu]: Tangga Batu.
Tuan Yang di-Pertua: Silakan Yang Berhormat Tangga Batu.

Puan Rusnah binti Aluai [Tangga Batu]: Terima kasih Tuan Yang di-Pertua.
Adakah kajian dibuat untuk mengenal pasti jabatan, sektor atau kementerian manakah
yang paling bersih ataupun yang paling teruk terlibat dengan rasuah supaya tindakan
pembasmian rasuah lebih berfokus, lebih serius dan bersasar? Terima kasih.

Tuan Yang di-Pertua: Terima kasih. Silakan Yang Berhormat.

Dato’ Sri Ismail Sabri bin Yaakob: Memang dilakukan, kementerian dan jabatan
sekali ya, memang sentiasa dilakukan. Terima kasih.

3. Dato’ Haji Mohd Fasiah bin Mohd Fakeh [Sabak Bernam] minta Menteri Kanan
Kerja Raya menyatakan setakat manakah pelaksanaan kemudahan pembayaran tol
menggunakan teknologi Identifikasi Frekuensi Radio (RFID) di semua tol tertutup di
Lebuhraya Utara Selatan (PLUS) dan Lebuhraya Pantai Timur 2 (LPT 2) dan nyatakan
setakat manakah RFID ini mampu mengatasi masalah kesesakan di plaza tol serta
nyatakan sama ada Touch ‘n Go dan Smart Tag akan terus digunakan di lebuh raya PLUS
dan LPT 2.

Menteri Kanan Kerja Raya [Dato’ Sri Haji Fadillah bin Yusof]: Bismillahi
Rahmani Rahim. Assalamualaikum warahmatullahi wabarakatuh.

Tuan Yang di-Pertua: Waalaikumussalam.

Dato’ Sri Haji Fadillah bin Yusof: Terima kasih Tuan Yang di-Pertua. Terima
kasih Yang Berhormat Sabak Bernam atas soalan.

Saya terlebih dahulu mohon izin untuk menjawab soalan ini bersekali dengan
soalan-soalan yang berikut kerana ia menyentuh isu yang sama iaitu berkenaan dengan
sistem kutipan tol menggunakan teknologi Radio Frequency Identification (RFID) iaitu
daripada Yang Berhormat Jelutong pada 1 Mac 2022, Yang Berhormat Temerloh 10 Mac
2022, Yang Berhormat Hulu Selangor 10 Mac 2022, Yang Berhormat Tangga Batu 16
Mac 2022, Yang Berhormat Rasah 16 Mac 2022, Yang Berhormat Bukit Bendera 16 Mac
