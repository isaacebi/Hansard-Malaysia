DR.01.03.2022 23

Jabatan Meteorologi Malaysia (JMM) Selangor mengatakan bahawa 150 buah kawasan
di sembilan buah daerah di Selangor berisiko mengalami banjir dan banjir kilat sehingga
Mac, April sampai Ogos saya percaya.

Pada pagi ini, satu lagi rumusan telah keluar daripada JMM mengatakan bahawa
isu monsun ini akan dipanjangkan sampai Ogos tahun ini. Soalan saya ialah adakah KASA
akan meluluskan satu dana khas ini untuk kerja-kerja segera bagi meningkatkan kapasiti
sistem saliran di Klang serta membersihkan longkang-longkang monsun dan kolam
tadahan air.

Saya diberitahu Yang Berhormat Menteri juga bahawa di Klang, satu
permasalahan besar ialah longkang-longkang yang kotor yang tidak dibersihkan. Ini juga
termasuk bukan sahaja JPS akan tetapi juga JKR. Saya telah minta kepada JKR lebih
kurang RM6 juta untuk membersihkan semua longkang yang sekarang ini kotor sangat.
Minta pandangan Menteri.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Klang. Silakan Menteri menjawab.

Dato’ Sri Tuan Ibrahim bin Tuan Man: Terima kasih Yang Berhormat Klang atas
perkara yang dibangkitkan. Sebagai mana yang telah saya menyatakan tadi sebenarnya
permohonan kita di peringkat Kerajaan Persekutuan untuk Kerajaan Negeri Selangor ini
satu jumlah yang sangat besar jumlahnya. Jumlah keseluruhannya ialah sebanyak
RM2.06 bilion dan ia melibatkan termasuklah sistem perparitan dan sebagainya.

Cuma saya ingin bangkitkan apa yang dibangkitkan adalah soal longkang yang
tidak bersih. Pengurusan longkang ini ialah sebahagian besar di bawah kerajaan
tempatan, di bawah PBT. JPS mengendalikan sungai-sungai utama dan sungai-sungai
yang asalnya sebagai sungai, manakala longkang-longkang dan sistem perparitan melalui
pihak PBT.

Kita sentiasa bekerjasama dengan pihak PBT supaya peruntukan disediakan di
peringkat negeri sebagai mana yang telah disebutkan baru-baru ini Kerajaan Negeri
Selangor juga telah pun memperuntukkan untuk Daerah Klang satu jumlah yang agak
besar bagi menyelesaikan masalah-masalah dibangkitkan oleh Yang Berhormat
sebanyak RM13.43 juta. Itu kerja-kerja di Daerah Klang sahaja. Saya fikir ini di antara apa
yang dibangkitkan kita harapkan dapat diselesaikan. Insya-Allah. Terima kasih.

Tuan Ahmad Fadhli bin Shaari [Pasir Mas]: Terima kasih Timbalan Yang di-
Pertua. Terima kasih Yang Berhormat Menteri sewaktu saya bangun bertanya soalan ini,
rakyat saya di Pasir Mas dan juga Rantau Panjang yang sedang tenggelam dalam saya
fikir satu akuarium rakyat yang mana banjir berlaku begitu besar bermula dua hari, tiga
hari lepas akibat daripada antara lain ialah pembinaan tebatan banjir yang masih belum
lagi siap.

Untuk makluman Yang Berhormat Menteri, sebahagian daripada tebatan banjir ini
telah pun pecah bentengnya yang menyebabkan tempat yang tidak pernah tenggelam
banjir sedang pun tenggelam mengakibatkan kerugian dan kehancuran harta benda
berjuta ringgit Malaysia.

Soalan saya, apakah plan bertindak kementerian jangka pendek dan jangka
panjang dalam masa segera untuk kebajikan rakyat knhususnya dalam isu pembinaan
benteng banjir ini yang kalau didrag atau pun kalau masih lagi tertunda penyiapannya
akan memberikan risiko yang besar kepada rakyat di Parlimen Pasir Mas dan Rantau
Panjang. Terima kasih.

Dato’ Sri Tuan Ibrahim bin Tuan Man: Terima kasih Yang Berhormat Pasir Mas.
Saya insya-Allah selepas Dewan ini saya akan terus ke kawasan Pasir Mas dan Rantau
Panjang untuk melihat sendiri tentang kesan banjir. Cuma saya hendak maklumkan
bahawa apa yang berlaku ialah kita sedang membangunkan tiga fasa pembangunan bagi
menyelesaikan masalah yang berlarutan di kawasan Rantau Panjang, Pasir Mas dan
Tumpat.

