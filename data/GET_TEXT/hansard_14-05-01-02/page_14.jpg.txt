6 DR.01.03.2022

mereka kerana menjaga keselamatan, kedaulatan dan kemakmuran negara. Tahniah dan
syabas.

2. Tuan Wong Hon Wai [Bukit Bendera] minta Menteri Alam Sekitar dan Air
menyatakan pendirian kementerian dalam kawal selia aktiviti perniagaan karbon (carbon
trading) seperti perjanjian perniagaan karbon antara Kerajaan Negeri Sabah dengan
syarikat asing.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh dan selamat
pagi semua. Pertama sekali, terima kasih Tuan Yang di-Pertua. Saya ingin merakamkan
ucapan penghargaan terima kasih kepada Yang Berhormat Bukit Bendera yang atas
keprihatinan beliau, membangkitkan isu mekanisme perdagangan karbon ataupun
pasaran karbon kredit termasuk isu mengenai Perjanjian Konservasi Alam Semulajadi
atau Nature Conservation Agreement (NCA), dengan izin, antara Kerajaan Negeri Sabah
dengan syarikat berdaftar di Singapura.

Sebelum saya memberikan pandangan mengenai perjanjian NCA, izinkan saya
untuk memberikan penjelasan mengenai pendirian, dasar dan inisiatif kerajaan berkaitan
mekanisme pasaran karbon di bawah Kementerian Alam Sekitar dan Air.

Untuk makluman Ahli Yang Berhormat, antara keputusan utama Persidangan
COP26 di Glasgow, Scotland pada hujung tahun 2021 ialah mengenai prinsip asas bagi
pelaksanaan mekanisme pasaran karbon. Antara keputusan utama dicapai dalam
keputusan, keperluan wajib untuk membuat pelarasan perbadanan (correspondence
adjustment) bagi mengelakkan pengiraan berganda (double counting), dengan izin, bagi
semua transaksi kredit karbon yang melibatkan negara.

Dalam masa yang sama, keputusan rundingan juga menyatakan bahawa semua
transaksi kredit karbon yang melibatkan pemindahan antarabangsa (international transfer)
dengan izin, perlu mendapatkan kebenaran national authority melalui kerangka institusi
yang dibentuk.

Selain itu juga, keputusan rundingan turut menyatakan mengenai keperluan untuk
membangunkan had transaksi dan mekanisme kawal selia bagi transaksi kredit karbon
antarabangsa. Ini adalah penting bagi memastikan transaksi kredit karbon antarabangsa
adalah telus, tidak dilaksanakan sewenang-wenangnya serta mengambil kira kepentingan
pemegang taruh yang berkaitan.

Berdasarkan keputusan rundingan UNFCCC tersebut, adalah jelas peranan
penting Kementerian Alam Sekitar dan Air selaku national authority berkaitan mekanisme
pasaran karbon negara. Bagi tujuan ini KASA bertanggungjawab untuk memberikan
kebenaran semua transaksi antarabangsa kredit karbon dan melaksanakan pelarasan
perbadanan bagi menjamin ketelusan pelaksanaan. Dalam masa yang sama, KASA juga
bertanggungjawab untuk membangunkan infrastruktur asas bagi pemantauan dan
menjejaki transaksi kredit karbon negara dan menyediakan laporan penglibatan negara
dalam mekanisme pasaran karbon.

Laporan penglibatan negara dalam mekanisme pasaran karbon ini juga melalui
proses penilaian oleh pasukan pakar yang dilantik oleh UNFCCC sepertimana yang telah
diputuskan oleh Jemaah Menteri baru-baru ini. Sehubungan dengan itu, KASA
berpendirian bahawa sebarang usaha dan penglibatan dalam mekanisme pasaran karbon
perlu dirujuk dan dilaporkan kepada KASA melalui national authority yang diiktiraf oleh
UNFCCC.

Tuan Haji Ahmad bin Hassan [Papar]: [Bangun]

Dato’ Sri Tuan Ibrahim bin Tuan Man: Perkara ini penting penting untuk
penglibatan negara dalam mekanisme pasaran karbon antarabangsa— berpotensi untuk
menjejaskan pencapaian NDC dan aspirasi jangka panjang pelepasan sifar bersih negara.
Untuk maklumat Ahli Yang Berhormat, Kerajaan Persekutuan tidak dimaklumkan, tidak
dirujuk dan tidak dilibatkan oleh Kerajaan Negeri Sabah dalam proses rundingan bagi
perjanjian NCA tersebut.
