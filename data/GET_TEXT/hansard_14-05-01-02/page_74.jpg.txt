66 DR.01.03.2022

Yang Amat Berhormat Bera sebagai seorang Perdana Menteri yang prihatin boleh
membawa isu ini ke dalam Kabinet.

Saya menyebut ini kerana ada yang menyatakan bahawa Yang Amat Berhormat
Perdana Menteri telah bawa isu ini ke dalam Kabinet, tetapi telah dibantah oleh
sebahagian Menteri-menteri dan akhirnya ia tidak dapat dikeluarkan. Secara peribadi,
saya tidak yakin, benarkah demikian kerana sudah tentu kita tidak tahu apa yang berlaku
dalam mesyuarat Kabinet. Betulkah Yang Amat Berhormat Perdana Menteri telah bawa
isu ini dalam Kabinet dan dibantah oleh Menteri-menteri? Kalau betul, saya kira ini
perkembangan yang sangat-sangat menyedihkan.

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Tidak boleh seorang Perdana Menteri yang saya kira apabila telah membawa satu
isu ke dalam Kabinet yang melibatkan kepentingan rakyat, akhirnya dibantah. Saya tidak
fikir yang Yang Amat Berhormat Perdana Menteri ini boleh diletakkan sampai tahap
selemah itu. Ini satu perkembangan yang tidak baik untuk persepsi rakyat kepada
kekuatan kerajaan yang ada pada hari ini. Tidak kira sama ada Yang Amat Berhormat
Perdana Menteri sudah bawa atau belum, saya fikir Ahli-ahli Parlimen yang ada pada hari
ini boleh bersama dengan tuntutan rakyat ini untuk membenarkan tuntutan KWSP.

Saya menyeru Yang Berhormat Menteri-menteri yang ada dalam satu keputusan
collective responsibility menyokong tuntutan ini walaupun mungkin ia membawa satu
kesan yang agak besar, tetapi insya-Allah dengan kita menyuntik sedikit sumbangan
ataupun menyuntik kekuatan ekonomi kepada rakyat, mereka boleh berbelanja dan
sebagainya. la akan stimulate, ia akan merangsang rakyat untuk berbelanja dan akhirnya
ekonomi itu akan bergerak dengan sendiri. Saya memohon supaya dengarlah rintihan-
rintihan daripada rakyat ini.

Saya yakin, insya-Allah Yang Amat Berhormat Bera seorang yang datang
daripada keluarga yang sederhana, yang bukan datang daripada keluarga yang mewah.
Seorang yang pernah bergelumang dengan susah payah jerih rakyat boleh mendengar
isu ini dan kerajaan dengan seluruh keputusan, dengan seluruh kementerian dan Kabinet,
Menteri Kabinet yang ada faham tuntutan daripada rakyat dan membenarkan pengeluaran
ini untuk kali ini, untuk kali ini. Lagi pun kita dimaklumkan bukanlah ramai pun yang ada
simpanan RM10,000 di dalam akaun KWSP mereka. Kita boleh bagi dan yang tidak ada
tidak sampai RM10,000, tetapkan jumlah yang munasabah, 70 peratus, 80 peratus atau
50 peratus, terpulang.

Tuan Yang di-Pertua, yang berikutnya adalah isu tuntutan royalti minyak negeri
Kelantan ke atas PETRONAS yang saya kira ia sudah sampai seolah-olah ke jalan yang
buntu. la seolah-olah sudah sampai ke jalan yang mati tidak tahu hendak ke mana. Kita
telah menjadi seperti ‘bangau oh bangau’ yang ditanya kenapa kakinya kurus, bangau
mengatakan ikan yang tidak timbul, ikan tidak timbul kerana rumput yang panjang. Rumput
kata kerbau yang tidak makan. Jadi oleh demikian, hari ini saya hendak tahu tuntutan
royalti minyak ini yang telah diberikan ke Sabah dan Sarawak.

Sabah dan Sarawak saya ucapkan tahniah, mereka menerima wang daripada
minyak yang dikeluarkan dari bumi mereka, tetapi bagaimana dengan Kelantan? Kelantan
juga telah dikeluarkan minyak dari bumi Kelantan. Sampai bila ia hendak disebut sebagai
wang ehsan? Tidak kira apa panggilan sekalipun, tetapi Kelantan berhak kepada hasil
bumi yang dikeluarkan daripada tanah milik negeri Kelantan yang bersempadan dengan
persempadanan antarabangsa yang termaktub dengan jelas di dalam perjanjian dengan
PETRONAS pada tahun 1975.

Tuan Yang di-Pertua, saya ingin membawa pula kepada isu judi yang telah pun
diluluskan dahulu daripada lapan cabutan kepada 22 cabutan. Apa khabar untuk tahun
2022? Adakah masih kekal dengan 22 cabutan? Semoga tahun 2022 ini, kerajaan dapat
menurunkan cabutan judi ini turun kepada angka yang paling rendah yang boleh
diturunkan oleh kerajaan. Jangan pula kita pula yang meningkatkan kepada 22 angka
cabutan menjadi termaktub dalam sejarah. Bilakah angka cabutan ini ditingkatkan, iaitu
