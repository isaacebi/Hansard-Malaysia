26 DR.01.03.2022

menggunakan jalan-jalan raya tersebut? Selalu mengenai projek-projek besar jalan raya
tetapi jalan raya yang sangat teruk sekali adalah dari Sandakan ke Kota Kinabalu. Lubang
potholes, mereka sudah pernah edit gambar juga macam boleh buat main golf sudah.

Jadi saya ingin bertanya Yang Berhormat Menteri, adakah ada rancangan yang
kukuh untuk memperbaiki seluruh jalan raya dari Sandakan ke Kota Kinabalu? Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sandakan. Sila Yang Berhormat Menteri, satu minit.

Dato’ Sri Haji Fadillah bin Yusof: Ini lebih kepada penyelenggaraan jalan. Jalan
yang sedia ada; adakah jalan itu akan dinaiktarafkan dan sebagainya. Saya mengambil
maklum malahan saya sendiri selalu juga, pernahlah melalui jalan-jalan darat di Sabah.
Untuk penyelenggaraan, memang ada peruntukan dan kita akan melihat kepada
penambahbaikan jalan-jalan tersebut.

Sebahagian jalan Sandakan-Telupid juga akan dinaikkan melalui Pan Borneo
Sabah yang sedang rancak kita bincang dan diharapkan the remaining packages, dengan
izin, Pan Borneo Sabah itu akan dapat diberi peruntukan dan kita akan laksanakan dan ia
akan ditambah baik, sudah pasti. Perancangan ini semua termaktub dalam perancangan
Kementerian Kerja Raya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Menteri. Soalan Jawab Lisan seterusnya, saya ingin menjemput Yang
Berhormat Datuk Haji Hasanuddin bin Mohd Yunus (Hulu Langat).

Datuk Haji Hasanuddin bin Mohd Yunus [Hulu Langat]: Tuan Yang di-Pertua,
hari ini 1 Mac juga merupakan Hari Pertahanan Awam Sedunia Ke-91 dan kalau disambut
di peringkat kebangsaan, ia hari yang Ke-70. Saya mengucapkan tahniah kepada seluruh
warga kerja Angkatan Pertahanan Awam (APM) sama ada yang tetap, berpencen
mahupun sukarelawan yang terdiri daripada SisPAA, pegawai bersekutu serta kehormat.
Jasa dan pengorbanan anda semua sangat berharga dalam membantu rakyat Malaysia
yang berhadapan dengan bencana serta kesusahan.

6. Datuk Haji Hasanuddin bin Mohd Yunus [Hulu Langat] minta Menteri Kanan
Pertahanan menyatakan peranan Rejimen Askar Jurutera Diraja (RAJD) dan Kor
Kesihatan sekiranya bencana berskala besar berlaku terutamanya di kawasan
berhampiran dengan empangan, serta adakah peralatan dan kelengkapan Tentera Darat
mencukupi.

Timbalan Menteri Pertahanan [Dato’ Sri Ikmal Hisham bin Abdul Aziz]:
Bismillahi Rahmani Rahim. Assalamualaikum warahmatullahi wabarakatuh, salam
sejahtera Tuan Yang di-Pertua. Terima kasih diucapkan Yang Berhormat Hulu Langat
kerana bertanyakan mengenai peranan Rejimen Askar Jurutera Diraja (RAJD) dan Kor
Kesihatan ATM dalam membantu mangsa bencana sekiranya bencana berskala besar
yang berlaku seperti yang dialami pada peristiwa banjir besar pada penghujung tahun lalu.

Tambah lagi, kawasan Hulu Langat mempunyai Empangan Sungai Langat dan
Empangan Semenyih yang menampung keperluan bekalan air bagi penduduk sekitar
serta mempunyai risiko banjir sekiranya air dilepaskan pada kadar yang banyak apabila
menerima taburan hujan yang tinggi. Saya tahu Yang Berhormat Hulu Langat ada
berjumpa dengan Panglima Angkatan Tentera semasa banjir, terima kasih atas
keprihatinan.

Untuk pengetahuan Yang Berhormat Hulu Langat dan Dewan yang mulia ini,
dalam aspek pengurusan bencana, Tentera Darat Malaysia sentiasa bersedia untuk
membantu Agensi Pengurusan Bencana Negara (NADMA) dalam misi bantuan kepada
mangsa bencana alam melalui pelbagai kor dan rejimen di bawah perkhidmatan Tentera
Darat. Ini termasuklah melibatkan Rejimen Askar Jurutera Diraja (RAJD) dan Kor
Kesihatan Diraja (KKD).
