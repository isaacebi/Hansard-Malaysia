52 DR.01.03.2022

Meskipun pada ketika ini pelancongan domestik telah dibenarkan beroperasi
sepenuhnya, tetapi masih belum memadai untuk membantu sektor-sektor lain berkait
rapat dengan bidang pelancongan seperti pengangkutan, perhotelan, agensi pelancongan
dan peruncitan. Sepertimana yang telah dititahkan oleh tuanku, bagi mencapai matlamat
pemulihan industri pelancongan dan bidang yang berkaitan dengannya secara holistik,
tumpuan tidak boleh hanya diberikan pelancongan domestik sahaja.

Tuan Yang di-Pertua, sudah sampai masanya negara perlu mengorak langkah
dan meneroka peluang untuk kembali menerima kunjungan serta kedatangan pelancong
asing ke dalam negara. Baru-baru ini, sektor pelancongan dan yang berkaitan dengannya
boleh diibaratkan telah mendapat suntikan baharu apabila Yang Amat Berhormat Bera
berjaya mencapai persefahaman bersama Perdana Menteri Thailand semasa lawatan
rasmi ke bumi Siam tersebut.

Kedua-dua_ kerajaan telah bersetuju mengaktifkan  sijil vaksinasi dan
melaksanakan integrasi aplikasi MySejahtera dan Morprom, Thailand punya_ ini.
MySejahtera kira Thailand lah, Morprom bagi memudahkan perjalanan rakyat dari kedua-
dua belah negara. Isu berhubung pembukaan semula sempadan negara ini juga akan
diselesaikan sebelum sambutan Hari Raya Aidilfitri pada tahun ini.

Perjalanan Lengkap Vaksin (VTL) darat antara Malaysia dan Thailand amat
penting bagi sektor pelancongan dan juga perdagangan dua hala di kawasan sempadan
yang menyumbang kepada 50 peratus hasil dagangan termasuklah hubungan
kekeluargaan yang terpisah sejak penutupan sempadan dilaksanakan. Walau
bagaimanapun, pembukaan sempadan melalui jalan darat ini juga hendaklah
diperluaskan dan melibatkan negara-negara lain seperti Indonesia, Singapura dan Brunei
secara bersekali. Ini kerana ramai Keluarga Malaysia yang masih terkandas akibat
penutupan sempadan ini.

Tuan Yang di-Pertua, tiada siapa yang pernah menjangkakan kemunculan virus
COVID-19 boleh mengubah segala-galanya. Ada yang kehilangan keluarga tersayang,
ada yang kehilangan kerjaya dan ada juga yang kehilangan segala-galanya. Tarikh 25
Januari 2020 merupakan titik hitam buat sejarah negara yang tidak boleh dilupakan
apabila kes pertama jangkitan dilaporkan.

Kini, setakat 28 Februari 2022, angka keseluruhan telah mencecah 3.3 juta
jangkitan dengan 32,000 kematian dicatatkan. Di peringkat antarabangsa pula, 434 juta
individu telah dijangkiti dengan 5.9 juta kematian direkodkan. Pada kesempatan ini, saya
mengucapkan salam takziah kepada mereka yang telah kehilangan anggota keluarga
akibat virus ini. Saya mendoakan Keluarga Malaysia yang telah kehilangan anggota
keluarga, ibu, ayah, anak, adik-beradik dan sebagainya, diberikan kekuatan yang
berpanjangan untuk terus menjalani kehidupan.

Sesungguhnya virus ini adalah musuh yang tidak boleh dilihat dan tidak boleh
dikenal. Tidak boleh mengenal pangkat, darjat, usia, jantina, bangsa dan agama. Oleh itu,
kerajaan Malaysia hendaklah sentiasa berhati-hati kerana kita sentiasa terdedah
dengannya dan boleh dijangkiti pada bila-bila masa.

Tuan Yang di-Pertua, pada kesempatan ini, saya ingin mengucapkan setinggi-
tinggi penghargaan dan terima kasih kepada para petugas barisan hadapan yang telah
banyak berjasa dan sanggup mempertaruhkan nyawa dalam membantu negara untuk
memerangi COVID-19.

Selain daripada itu, saya juga ingin berterima kasih kepada kerajaan atas
kejayaan Program Imunisasi COVID-19 Kebangsaan yang telah berjaya mencapai liputan
vaksinasi lengkap dewasa sehingga 98 peratus populasi dewasa. Kini, usaha tersebut
telah mula menunjukkan hasilnya apabila hanya peratusan kecil sahaja individu yang
dijangkiti virus mengalami gejala yang serius walaupun kes jangkitan mencatatkan
peningkatan.

Namun begitu, perkara yang sentiasa menjadi kebimbangan saya ialah individu
yang tidak mahu divaksin. Hal ini kerana menurut Ketua Pengarah Kesihatan, Tan Sri Dr.
Noor Hisham Abdullah, individu yang tidak divaksin merupakan golongan yang paling
berisiko dijangkiti Kategori 4 dan 5 serta berdepan dengan kematian.
