56 DR.01.03.2022

dalam sesi soal jawab bahawa dalam isu climate change ini, ia akan dijangka berterusan,
monsun ini akan berterusan sehingga ke bulan Ogos. Kita tahu bahawa dalam bulan Mac
ini, bulan Februari dan Mac ini bukan bulan banjir, ini bukan bulan musim tengkujuh, ini
musim kemarau.

Orang-orang kampung saya, mereka menanam jagung dan sayur-sayuran pada
bulan Januari dan Februari kerana mengikut jangkaannya, inilah musim kemarau dan
biasanya jagung akan ditanam tiga musim setahun dan sempat untuk menghadapi musim
banjir pada bulan Disember atau bulan November. Akan tetapi pada kali ini, banjir datang
dan menyebabkan banyak kerugian kepada hasil-hasil tanaman petani.

Jadi saya ingin bertanya Yang Berhormat Jempol, adakah perlu untuk kerajaan
membuat review balik kepada dasar berhubung dengan climate change ini dan
mengumumkan bantuan segera kepada para petani dan penduduk-penduduk yang telah
pun menghadapi kerugian yang sangat-sangat besar ini bukan sekadar di negeri Kelantan
tetapi di Terengganu, di beberapa buah lokasi di Pantai Timur ini dan juga lokasi-lokasi di
seluruh Malaysia yang masih belum lagi pulih sepenuhnya daripada banjir. Terima kasih
Yang Berhormat Jempol.

Dato’ Haji Salim Sharif [Jempol]: Ya, terima kasih Yang Berhormat Pasir Mas.
Saya amat bersetuju dengan pandangan tersebut kerana Yang Berhormat Pasir Mas
biasa melalui proses banjir tidak kira waktunya. Inilah perkara yang perlu kita ambil
tindakan agar rakyat yang berada di pantai timur khususnya. Hari ini banjir pun telah
berlaku dan diharap dapat pembelaan kepada rakyat. Banjir besar yang melanda baru-
baru ini juga di lapan buah negeri bermula pada 18 Disember telah meragut nyawa
seramai 48 orang di mana seorang lagi mangsa masih belum ditemui sehingga hari ini.

Pengajaran daripada musibah ini menunjukkan bahawa pembangunan yang tidak
terkawal, kekurangan pemuliharaan kawasan tadahan air, kelemahan dari sudut
persediaan dan kesepakatan yang tidak jelas antara kerajaan negeri dan juga Kerajaan
Pusat. Khususnya bagi negeri yang ditadbir oleh kerajaan yang tidak sealiran dengan
Persekutuan adalah antara faktor yang perlu kita tangani.

Oleh itu, kerajaan hendaklah menggunakan pendekatan yang dinamik dan holistik
terhadap pengurusan banjir secara profesional. Kerajaan negeri juga hendaklah sentiasa
mengamalkan keterbukaan supaya semua perkara dan persediaan untuk menghadapi
banjir atau sebarang bencana dapat diselaraskan dengan lebih berkesan.

Selain itu, pemerkasaan dan kesiapsiagaan terhadap rakyat juga perlu
ditekankan. Sememangnya bencana ini datang tanpa diduga. Maka pengetahuan asas
survival adalah amat mustahak untuk dipelajari oleh rakyat khususnya pada fasa awal
tempoh bencana. Sistem kesukarelawan perlu dibangunkan dengan kadar segera bagi
tujuan mengkoordinasi supaya bantuan dapat dilakukan dengan lebih menyeluruh dan
berkesan. Besarlah harapan saya agar sistem kesukarelawan ini dapat diwujudkan di
setiap negeri dan daerah khususnya dalam tempoh pasca banjir.

Tuan Yang di-Pertua, Majlis Pemulihan Negara yang berperanan dalam
menjayakan Pelan Pemulihan Negara untuk memulihkan sektor ekonomi dan sosial akibat
pandemik COVID-19 perlu dikaji semula agar dapat diperluaskan tema dan skopnya
supaya dapat membantu Agensi Pengurusan Banjir Negara.

Hal ini kerana bencana banjir akan berlaku pada setiap tahun dan lebih
membimbangkan apabila kawasan yang tidak pernah dinaiki air berpotensi untuk dilanda
banjir sepertimana yang berlaku di Selangor serta berkemungkinan besar akan berulang
lagi pada masa yang akan datang. Oleh itu, perkara ini perlu diperhalusi dan diteliti kerana
kesannya amat besar kepada sektor ekonomi di dalam negara.

Seterusnya, kita juga perlu belajar daripada pengalaman negara maju yang telah
terbukti cekap dalam menguruskan bencana seperti Jepun, Taiwan dan juga New
Zealand. Selain bencana banjir, kita juga perlu memastikan Keluarga Malaysia sentiasa
bersedia untuk kepelbagaian lagi bencana lain seperti tanah runtuh, tsunami, kemarau,
taufan dan sebagainya.
