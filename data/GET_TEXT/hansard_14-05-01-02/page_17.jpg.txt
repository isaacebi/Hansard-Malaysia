DR.01.03.2022 9

3. Dato’ Syed Abu Hussin bin Hafiz Syed Abdul Fasal [Bukit Gantang] minta
Menteri Pembangunan Usahawan dan Koperasi menyatakan motif utama organisasi
Amanah Ikhtiar Malaysia (AIM) dikorporatkan. Apakah ia tidak bercanggah dengan tujuan
asal penubuhannya untuk membantu dan membimbing usahawan kecil di kawasan luar
bandar. Setakat hari ini, berapa ramai sahabat AIM berdaftar di seluruh negara. Negeri
manakah yang paling ramai dan kebanyakannya apakah jenis perniagaan yang diceburi.
Adakah AIM mewujudkan koperasi untuk sahabat-sahabat berkenaan mengikut daerah
atau zon.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Yang Berhormat. Tuan Yang di-Pertua, Amanah Ikhtiar Malaysia (AIM) telah
ditubuhkan di bawah Akta Pemegang Amanah (Pemerbadanan) 1952 [Akta 248], melalui
surat ikatan amanah, Amanah Ikhtiar bertarikh 17 September 1987. Saya ingin tegaskan
bahawa Amanah Ikhtiar Malaysia tidak pernah dikorporatkan dan perjalanan urus tadbir
Amanah Ikhtiar tidak bercanggah dengan matlamat asal penubuhannya iaitu bagi
membantu golongan berpendapatan rendah, terutamanya kaum wanita.

Sehingga Disember 2021, jumlah Sahabat Usahawan AIM yang aktif adalah
seramai 341,034 orang dengan negeri Sabah merekodkan bilangan Sahabat aktif paling
tinggi iaitu seramai 57,594 orang Sahabat. Jenis perniagaan yang paling ramai diceburi
adalah seperti berikut iaitu:

(i) perniagaan penjaja kecil;
ii) jualan langsung;
iii) pasar mini ataupun kedai runcit;

iv) pasar tani ataupun pasar malam; dan
v) bakeri.

la melibatkan seramai 126,545 orang Sahabat aktif dengan pembiayaan
berjumlah RM936.29 juta. Berkenaan dengan koperasi, Amanah Ikhtiar telah pun
menubuhkan koperasi yang dipanggil Koperasi Sahabat Amanah Ikhtiar Malaysia Berhad
(Koop Sahabat) dengan jumlah anggota seramai 243,193 orang yang telah didaftarkan
pada 30 Ogos 2012 dan jumlah modal syer terkumpul adalah sebanyak RM56.26 juta.
Tahun lepas sahaja dividennya 8.5 peratus. Terima kasih.

Dato’ Syed Abu Hussin bin Hafiz Syed Abdul Fasal [Bukit Gantang]: Terima
kasih Yang Berhormat Menteri. Tuan Yang di-Pertua, Yang Berhormat Menteri telah
menyatakan dengan tegas bahawa Amanah Ikhtiar ini tidak akan dikorporatkan. Terima
kasih sekali lagi. Model yang dilaksanakan oleh kerajaan, melaksanakan Amanah Ikhtiar
ini satu model yang sangat berjaya. /t is a success model. Setakat maklumat yang kita
dapat bahawa model ini dibuat secara kecil-kecilan. Saya ingin mencadangkan supaya
ditingkatkan pemberian modal dan usahawan supaya mereka dapat bergiat dengan lebih
dalam kawasan yang lebih besar supaya perniagaan lebih berkembang dan mewujudkan
satu rantaian perniagaan yang baharu. Terima kasih.

(
(
(
(

Tan Sri Noh bin Haji Omar: Terima kasih Yang Berhormat kerana memberi—
prihatin mengenai Amanah Ikhtiar dan cadangan Yang Berhormat saya akan ambil kira.
Namun demikian untuk makluman Yang Berhormat, kita juga ada satu Program Groom
Big namanya. Groom Big ini ialah kita telah pun membuat satu persefahaman dengan
agensi-agensi lain di bawah MEDAC.

Ini kerana kita sedia maklum bahawa Amanah Ikhtiar hanya boleh memberi
pinjaman maksimum RM30,000. Jadi, kalau mereka yang berjaya hendak meminjam lebih
RM30,000, katalah saya bagi RM100,000 maka mereka ini boleh meminjam terus kepada
TEKUN yang akan memberikan auto fast lane. Ertinya dengan memberikan kelulusan
yang istimewa kepada mereka yang berjaya.
