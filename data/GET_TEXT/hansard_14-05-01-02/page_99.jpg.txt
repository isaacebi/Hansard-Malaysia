DR.01.03.2022 91

01750

Tuan Yang di-Pertua, tahun 2020 dan tahun 2021 merupakan ancaman COVID-
19. Kita masih bergelut sehingga hari ini dengan jumlah bilangan kes yang telah
mencecah sehingga 30,000 kes sehari. Walaupun kebanyakan kes berada di tahap satu
dan dua, namun kita tidak boleh bersikap sambil lewa kerana kita tidak tahu adakah
terdapat ancaman varian baharu seperti Omicron di masa hadapan.

Persediaan kita fasa endemik perlu diperhalusi dan kesiapsiagaan yang lebih rapi
perlu bagi memastikan rakyat siap sedia dengan sebarang kemungkinan. Justeru, saya
ingin mencadangkan agar pemberian kit ujian kendiri dapat diedarkan secara percuma
untuk mereka yang tergolong dalam kategori B40.

Kementerian Kesihatan (KKM) kini rancak dalam melaksanakan pemberian
vaksin COVID-19 untuk kanak-kanak yang berusia lima hingga 11 tahun, Tuan Yang di-
Pertua. Namun saya tertanya-tanya, apakah kaedah-kaedah yang digunakan bagi
memberikan kesedaran dalam kalangan ibu bapa bagi memastikan anak-anak mereka
diberikan vaksin dan seterusnya negara dapat mencapai status dengan izin, herd
immunity Tuan Yang di-Pertua?

Menurut Jabatan Perangkaan Malaysia (DOSM), sektor tenaga buruh negara
semakin baik pada Disember 2021 dengan mencatatkan kadar pengangguran yang lebih
rendah pada 4.2 peratus, dengan 687,000 orang berbanding pada tahun 2020. Pada
tahun ini di bawah inisiatif Jaminan Keluarga Malaysia, sasaran sebanyak 600,000
peluang pekerjaan bakal ditawarkan. Saya ingin mendapatkan maklumat terperinci,
berapakah jumlah peluang yang akan ditawarkan ke negeri Sarawak, Tuan Yang di-
Pertua? Ini adalah kerana ramai anak muda lepasan universiti masih bergelut untuk
mencari pekerjaan. Justeru itu, saya berharap agar pihak kerajaan dapat membuka lebih
banyak peluang untuk anak-anak muda di negeri Sarawak, Tuan Yang di-Pertua.

Ramai sering kali yang bertanya mengapa dan kenapa Sarawak diberikan
peruntukan begitu besar bagi pembangunan infrastruktur. Namun hakikatnya, apa yang
diberi masih tidak mencukupi Tuan Yang di-Pertua kerana masih banyak kawasan luar
bandar masih tidak mempunyai jalan yang sempurna dan rakyat masih menggunakan
laluan balak serta laluan sungai bagi urusan harian mereka.

Selaras dengan Titah Tuanku, pembangunan infrastruktur haruslah
dipercepatkan. Ini adalah kerana Kalimantan bakal menjadi ibu kota Indonesia. Limpahan
ekonomi di Kalimantan kelak akan turut memberikan impak positif kepada negeri Sabah
dan negeri Sarawak. Justeru itu, kita harus segera mengambil kesempatan ini bagi
memastikan pertumbuhan ekonomi di Sarawak juga dapat bergerak seiring.

Secara keseluruhan, pelaksanaan JENDELA ini akan menjadikan Malaysia lebih
berdaya saing di peringkat global, mantap berdaya tahan dan masyarakat berasaskan
digital, Tuan Yang di-Pertua. Di antara beberapa perkara yang masih fokus utama adalah
pendidikan dan produktiviti, perniagaan, kerajaan dan perkhidmatan berasaskan industri
komoditi dan masyarakat, Tuan Yang di-Pertua.

Saya ingin bertanya, apakah status naik taraf infrastruktur pendidikan dan jumlah
peruntukan RM4.9 bilion yang telah diperuntukkan untuk Sarawak melaksanakan Pelan
Jalinan Digital Negara iaitu JENDELA di bawah Rancangan Malaysia Ke-12? Cantik
perancangannya di atas kertas. Namun hasilnya masih tidak kelihatan, Tuan Yang di-
Pertua. Rakyat di kawasan saya sering kali tanya sampai marah pun ada Tuan Yang di-
Pertua. Ini hak mereka kerana mereka juga merupakan pembayar cukai kita di negara ini.

Saya menyambut baik inisiatif Sekolahku Sejahtera. Adakah inisiatif ini hanya
tertumpu di sekolah-sekolah di kawasan bandar sahaja? Bagaimana pula dengan
sekolah-sekolah yang terletak di kawasan pedalaman, Tuan Yang di-Pertua? Saya ingin
mencadangkan agar pihak Kementerian Pendidikan dapat sediakan bersama sebuah
program skim anugerah antarabangsa untuk remaja di sekolah-sekolah rendah bagi
pembangunan sahsiah mereka. Program yang diberikan nama Junior Award Scheme for
Schools (JASS), dengan izin ini akan memberikan nilai tambah antarabangsa untuk
mereka yang mengikutinya nanti, Tuan Yang di-Pertua.
