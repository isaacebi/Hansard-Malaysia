20 DR.01.03.2022

Pihak TNG merupakan penyedia perkhidmatan bagi sistem kutipan tol di semua lebuh
raya di Malaysia di mana urusan pelantikan kontraktor, pembekal tag RFID diuruskan
sepenuhnya oleh pihak Touch ‘n Go.

Secara keseluruhannya, inisiatif pelaksanaan RFID bukanlah suatu perancangan
yang drastik, namun telah dilaksanakan melalui projek rintis. RFID melibatkan plaza tol
sistem terbuka di Lembah Klang sejak tahun 2017. Manakala pelaksanaan projek rintis
RFID bagi lebuh raya PLUS pula pada peringkat awal bermula pada 1 Januari 2020, hanya
melibatkan 10 buah plaza tol sistem terbuka merangkumi plaza tol antaranya di Jambatan
Pulau Pinang Link Kedua, Butterworth dan Kulim Expressway.

Seterusnya, ujian rintis awal RFID bagi kenderaan kelas satu telah dilaksanakan
melibatkan sembilan buah plaza tol sistem tertutup yang disiapkan pada Oktober 2021.
Lanjutan daripada projek rintis yang dilaksanakan oleh pihak PLUS tersebut, pelaksanaan
RFID telah dilancarkan pada 15 Januari 2022. Kementerian Kerja Raya mengambil
maklum akan reaksi negatif pengguna lebuh raya berikutan pelaksanaan RFID di
Lebuhraya Utara-Selatan (PLUS) tersebut.

PLUS Malaysia Berhad selaku syarikat konsesi yang bertanggungjawab ke atas
lebuh raya terpanjang di Malaysia dengan 83 buah plaza tol dari Hutan Kampung sehingga
ke Skudai amat peka dan prihatin terhadap isu-isu operasi yang dibangkitkan oleh
pengguna. Sehubungan itu, bagi tujuan penambahbaikan dan memastikan keselesaan
pengguna khususnya untuk kutipan tol bagi sistem tol tertutup, pihak PLUS telah
melaksanakan beberapa tindakan bersifat jangka pendek seperti berikut:

(i) untuk menempatkan petugas tol di plaza tol bagi membantu
pengguna lebuh raya menghadapi masalah pengesanan di
lorong RFID;

(ii) mengekalkan lorong Touch ‘n Go dan SmartTAG sedia ada

sebagai pilihan kepada pengguna sehingga pengguna bersedia
untuk beralih kepada sistem RFID; dan

(iii) mengadakan program kesedaran secara berterusan bagi
memastikan isu-isu yang dihadapi oleh pengguna dapat
diselesaikan dan kecekapan sistem pengurusan tol dapat
dipertingkatkan.

Langkah ini diambil sebagai persediaan peralihan pada sistem kutipan tol kepada
MLFF bagi memastikan sistem lebih efektif dan berkesan. Sehingga kini, kutipan tol
secara RFID telah dilaksanakan di 28 buah lebuh raya dan baki dua buah lebuh raya iaitu
Lebuhraya Pantai Timur Fasa 1 dan Lebuhraya Pantai Timur Fasa 2 dijangka akan
dilaksanakan mulai penghujung bulan Jun 2022. Terima kasih.

Timbalan Yang di-Pertua [Dato' Mohd Rashid Hasnon]: Terima kasih. Soalan
tambahan pertama, sila Yang Berhormat Sabak Bernam.

Dato’ Haji Mohd Fasiah bin Mohd Fakeh [Sabak Bernam]: Terima kasih Tuan
Yang di-Pertua dan terima kasih kepada Yang Berhormat Menteri yang telah memberikan
jawapan yang jelas dan kita baru jelas dan faham apakah yang dimaksudkan dengan
RFID dan juga sistem tol yang lain.

Tuan Yang di-Pertua, pada hemah saya bahawa 1.7 juta orang pelanggan RFID
dan juga penggunaan hampir empat juta setiap hari penggunaan PLUS. Soalan tambahan
saya, setakat manakah kajian yang dibuat oleh KKR atau PLUS daripada segi
keberkesanan pengguna daripada sistem Touch ‘n Go, sistem SmartTAG dan bayaran
tunai dibandingkan dengan RFID yang memastikan bahawa kesesakan di seluruh negara
dapat diatasi? Apakah kerajaan bercadang untuk menghapuskan tol pada masa akan
datang seperti yang digembar-gemburkan oleh sesetengah pihak pada tempoh hari yang
lepas? Sekian, terima kasih.

Dato’ Sri Haji Fadillah bin Yusof: Terima kasih Yang Berhormat Sabak Bernam.
Pertama sekali kalau kita melihat sistem yang kita ada menggunakan Touch ‘n Go,
maknanya kita kena berhenti meletakkan kad kita pada bacaan, barulah palang itu akan
terbuka. Secara keseluruhannya, dalam setiap satu jam hanya dapat memproses
