DR.01.03.2022 63

Saya telah turun menyampaikan pelbagai sumbangan makanan dan keperluan
asas dan melihat sendiri bagaimana kesusahan yang menimpa mereka ketika ini. Masih
lagi mangsa-mangsa dipindahkan. Ada yang terpaksa menjalani rawatan dialisis dalam
masa yang sama positif COVID-19, sedangkan pada masa yang sama peristiwa ini
berlaku pada jam lebih kurang 3.00 ke 4.00 pagi malam kelmarin. Kebanyakan rumah
ditenggelami banjir, barang keperluan rosak, beribu-ribu buah kenderaan yang musnah.
Kesemua ini memerlukan kos baik pulih yang tinggi.

Saya ingin mencadangkan supaya kerajaan memanjangkan skim bantuan
kerajaan Bencana Banjir Keluarga Malaysia kepada semua mangsa banjir yang baru-baru
ini di Lembah Klang, dipanjangkan kepada Kelantan dan Terengganu. Skim ini turut
merangkumi bantuan wang ihsan, bantuan pembelian barangan keperluan rumah,
barangan elektrik serta rebat bil elektrik termasuklah yang saya kira mustahak adalah
rebat baik pulih dan penggantian kenderaan yang rosak ditenggelami oleh banjir. Ini
semua bagi meringankan sedikit beban yang ditanggung oleh mangsa selepas daripada
ini.

01550

Saya juga ingin mencadangkan pihak yang terlibat dalam Projek Tebatan Banjir
Sungai Lancang perlu bersidang segera. Duduk, bincang langkah yang perlu dibuat di
lokasi benteng yang pecah. Sekarang benteng yang dibuat sementara itu telah pun pecah
dan dibuat gate sementara, jambatan sementara atau yang sesuai sehinggalah projek
siap, barulah dibina benteng kekal, sebagai contoh.

Panggillah kami Ahli-ahli Parlimen, ADUN-ADUN sebagai contoh, untuk duduk
mendengar taklimat daripada orang-orang cerdik pandai, arkitek-arkitek, engineers,
jurutera yang membina benteng ini. Buka dan review balik Laporan EIA yang telah
diluluskan. Adakah benar fasa satu projek bermula daripada Lancang? Kalaulah benar,
apakah agaknya risiko dan pencegahan dan sebagainya ke atas kawasan yang terlibat?

Jelas sekali kalaulah banjir berlaku kerana hujan yang lebat semata-mata, saya
kira rakyat boleh terima. Akan tetapi banjir yang berlaku ini ialah kerana projek tebatan
banjir yang belum siap. Saya ingin merakamkan terima kasih, Menteri KASA pun telah
turun beberapa kali ke Parlimen Pasir Mas dan Rantau Panjang melihat projek tebatan
banjir. Saya ucap terima kasih.

Projek dimulakan daripada kerajaan sebelum daripada ini, diteruskan sehingga
ke hari ini, sekali lagi saya ucap terima kasih. Kami di Parlimen Pasir Mas dan Rantau
Panjang serta Tumpat sangat-sangat berterima kasih. Akan tetapi dalam masa yang
sama, akibat daripada projek ini mengambil masa yang begitu panjang, akhirnya ia
terdedah kepada trial and error yang menyebabkan kawasan yang berdekatan
ditenggelami oleh banjir.

Saya harapkan supaya penyelesaian jangka masa panjang. Saya mohon
kementerian bertanggungjawab mempercepatkan Projek Pembangunan Lembangan
Sungai Bersepadu Sungai Golok Fasa Satu yang dijadualkan siap pada Ogos 2024,
diawalkan rancangan menyiapkan projek berkenaan. Saya yakin kerajaan boleh buat.
Tahun lepas di Pasir Mas, berlaku tanah runtuh di tebing Sungai Kelantan. Dalam masa
yang pantas, award tender dikeluarkan dan projek telah pun dilaksanakan.

Alhamdulillah, sekarang sudah sampai ke penghujung. Ertinya, terpulang kepada
political will ataupun tekanan politik, kehendak politik ataupun dari sudut hasrat kerajaan
sendiri. Kalau kerajaan kata ya, maka insya-Allah projek ini boleh dibuat. Saya mohon
supaya Yang Amat Berhormat Perdana Menteri dapat turun segera ke Pasir Mas dan
Rantau Panjang ini buat lawatan, lihat sendiri. Saya jemput kerana Yang Amat Berhormat
Bera, saya yakin Kelantan dekat di hati Yang Amat Berhormat Bera.

Dulu pada zaman Yang Berhormat Pekan sebagai Perdana Menteri, Yang
Berhormat Pekan turun beberapa kali ke Kelantan ketika berlaku isu seperti ini. Ketika
zaman Yang Berhormat Langkawi sebagai Perdana Menteri, Yang Amat Berhormat
daripada Pandan, juga turun ke Rantau Panjang untuk melihat situasi banjir.
