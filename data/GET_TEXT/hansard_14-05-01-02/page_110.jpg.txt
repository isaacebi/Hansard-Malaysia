DR.01.03.2022

3. Beta menghargai tindakan pantas Kerajaan membantu mangsa banjir
menerusi penyaluran bantuan bernilai RM1.4 bilion secara terus kepada mereka
yang terkesan. Selain itu, Kerajaan juga telah menyediakan peruntukan kewangan
bagi pembaikan infrastruktur dan fasiliti awam berjumlah RM6 bilion.

4. Menghadapi tahun 2022, marilah kita terus mengukuhkan strategi dan
ketahanan dalam mendepani cabaran COVID-19. Pemulihan ekonomi negara perlu
disegerakan agar negara tidak akan ketinggalan. Bantu dan mudahkan segala urusan
rakyat untuk membina semula kehidupan mereka dengan rasa selamat, aman dan
makmur demi negara kita yang tercinta.

Ahli-Ahli Yang Berhormat sekalian,

3: Beta amat bersyukur dengan kestabilan politik yang dikecapi kini menerusi
kerjasama dwi-partisan melalui Memorandum Persefahaman Transformasi dan
Kestabilan Politik yang telah ditandatangani antara pihak Kerajaan dengan
pembangkang.

6. Alhamdulillah, landskap politik negara kini lebih stabil bagi menjayakan
agenda pembangunan demi kepentingan rakyat Beta dan masa hadapan negara.

ve Hasil kesepakatan dan kematangan ini, pindaan Perlembagaan Persekutuan
berkaitan Perjanjian Malaysia 1963 telah berjaya diluluskan melebihi dua pertiga
Ahli Dewan Rakyat dan Dewan Negara pada Disember lalu. Sesungguhnya
peristiwa tersebut bakal terpahat sebagai detik bersejarah buat seluruh rakyat
Malaysia.

8. Kematangan politik seperti inilah yang didambakan oleh rakyat Beta.
Melangkah ke hadapan, Beta menyeru kepada sekalian Ahli-Ahli Yang Berhormat
untuk terus mengekalkan persefahaman yang telah terbina dan juga memelihara
kestabilan politik yang telah tercapai.

Ahli-Ahli Yang Berhormat sekalian,

9. Malaysia berada di kedudukan ke-13 dari 122 buah negara dalam Indeks
Pemulihan COVID-19 Nikkei Asia. Program Imunisasi COVID-19 Kebangsaan
telah berjaya mencapai liputan vaksinasi lengkap sehingga 98% populasi dewasa.
Bagi memastikan imuniti kekal pada tahap optimum dan sebagai benteng dalam
menghadapi varian baru, Beta menyeru agar rakyat Beta untuk mendapatkan dos
penggalak menerusi program yang sedang dilaksanakan oleh Kerajaan.

10. Walaupun negara kini semakin bersedia untuk beralih ke fasa endemik,
Beta berharap agar peralihan ini dilaksanakan secara berhati-hati. Beta menyokong
Strategi Pengujian COVID-19 Kebangsaan dan tindakan afirmatif Kerajaan untuk
mengurangkan harga kit ujian kendiri sebagai langkah pengukuhan tindakan
kesihatan awam dan pemerkasaan komuniti. Melalui pendekatan ini, pembukaan
semula sektor ekonomi dan sektor sosial boleh direalisasikan secara selamat.

Le Beta menyambut baik Pelan Strategik Kebangsaan Kesihatan Mental
Tahun 2020-2025 yang dirangka bagi menangani isu kesihatan mental rakyat
terutamanya yang terkesan akibat pandemik COVID-19 melalui pelbagai langkah
intervensi dan bantuan kepada golongan yang terkesan.

2. Pada kesempatan ini Beta menyeru kepada rakyat Beta untuk terus
memelihara kesihatan termasuklah kesihatan mental dan sentiasa mengamalkan
budaya hidup sihat bagi menjayakan matlamat Agenda Nasional Malaysia Sihat.

Bi Beta juga amat menghargai Pelan Hala Tuju Pembangunan Vaksin Negara
termasuk strategi pembangunan vaksin sendiri sebagai usaha bagi meningkatkan
kesediaan negara dalam mendepani pandemik dan ancaman wabak lain pada masa
hadapan.
