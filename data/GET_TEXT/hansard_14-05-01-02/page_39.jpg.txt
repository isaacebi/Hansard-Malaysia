DR.01.03.2022 31

Timbalan Yang di-Pertua [Dato' Mohd Rashid Hasnon]: Soalan tambahan
pertama. Sila, Yang Berhormat Bachok.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Yang di-Pertua dan terima kasih Yang Berhormat Menteri atas jawapan yang telah
diberikan. Kita sudah pasti amat berharap agar Lembaga Tabung Haji dapat terus berjaya
menjaga matlamat penubuhannya, membina dasar dan polisinya dengan baik dan
merencanakan dan melaksanakan perancangan dan tindakan yang mampu
mengukuhkan lagi keyakinan para pendeposit dan rakyat secara umumnya. Kita doakan
Lembaga Tabung Haji terus berjaya menempuh segala kesukaran yang sedang dihadapi.

Soalan saya. Seperti yang kita sedia maklum, syarikat TH Plantation pada zaman
Kerajaan PH dahulu telah meluluskan usaha penjualan ladang-ladang yang dikatakan
‘sakit’ sebanyak lebih 70,000 hektar. Soalan saya, bagaimanakah prestasi semasa
ladang-ladang ini? Adakah ia telah berjaya dipulinkan atau pihak TH Plantation masih lagi
ingin meneruskan pelan penjualan besar-besaran tersebut? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Bachok. Sila, Yang Berhormat Timbalan Menteri. Satu minit.

Datuk Haji Ahmad Marzuk bin Shaary: Terima kasih kepada sahabat saya Yang
Berhormat Bachok atas keprihatinan terhadap institusi kewangan umat Islam yang
terbesar dalam negara kita. Kita doakan supaya ia akan terus menjadi sebuah institusi
yang diyakini oleh para pendeposit.

Berkaitan dengan soalan Yang Berhormat berkaitan dengan Tabung Haji
Plantation, salah satu daripada sayap Tabung Haji itu sendiri. Untuk makluman Dewan
dan juga Tuan Yang di-Pertua, kerajaan yang tertegak pada hari ini adalah disebabkan
iltizam untuk menyelamatkan aset-aset umat Islam terutamanya aset Lembaga Tabung
Haji daripada terus dilelong dan dijual sewenang-wenangnya. Alhamdulillah, setelah
bertukarnya kerajaan, kita telah menghentikan segala usaha penjualan aset-aset
Lembaga Tabung Haji terutamanya berkaitan dengan Tabung Haji Plantation.

Namun begitu, aset ini sebagaimana kita sedia maklum, ia terbiar begitu lama
sepanjang pemerintahan yang lalu, tidak dibaja, tidak dijaga dengan elok dan kerajaan
pada hari ini telah pun meluluskan pelan rehab aset-aset yang terbiar tersebut bagi
memaksimumkan hasil pengeluaran ladang-ladang ini khususnya sebanyak lebih RM150
juta telah diperuntukkan untuk kos membaja dan memulihkan ladang-ladang ini bagi
menghasilkan pulangan yang optimum.

Sebagai perbandingan yang lebih jelas, saya hendak sebut kepada Dewan yang
mulia ini bahawa hasil jualan Tabung Haji Plantation telah meningkat kepada RM760.8
juta pada tahun 2021 berbanding RM493.65 juta pada tahun 2019. Peningkatan sejumlah
RM332.85 juta setelah kita mengambil alih teraju pentadbiran terutama berkaitan dengan
Lembaga Tabung Haji.

Ini sebuah tindakan yang sangat tepat apabila kita telah pun meneliti semula
penjualan-penjualan yang dicadangkan dan jumlahnya begitu besar dan sebahagian
daripada penjualan yang belum dimuktamadkan telah pun kita batalkan dan kerajaan telah
pun mengusahakan untuk mengusahakan sendiri ladang-ladang itu di bawah kelolaan
Tabung Haji. Terbukti dengan harga sawit yang ada pada hari ini, ia sangat memberi
keuntungan dan pulangan yang banyak khususnya kepada Tabung Haji dan akhirnya
diagihkan juga kepada para pendeposit. Sekian, terima kasih.

Timbalan Yang di-Pertua [Dato' Mohd Rashid Hasnon]: Soalan tambahan
yang kedua. Saya jemput Yang Berhormat Kepong. Sila.

Tuan Lim Lip Eng [Kepong]: Terima kasih Tuan Yang di-Pertua. Soalan
tambahan saya, apakah status siasatan RCI terhadap Lembaga Tabung Haji dan bila
agaknya keputusan RCI ini boleh diumumkan kepada rakyat? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kepong. Sila, Yang Berhormat Timbalan Menteri.
