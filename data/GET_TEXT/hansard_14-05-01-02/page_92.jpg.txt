84 DR.01.03.2022

01720

Tuan Mohamed Hanipa bin Maidin [Sepang]: Tambah tentang SPRM. Kita tahu
bahawa telah menjadi pengetahuan umum, dalam kes SPRM ini Tuan Yang di-Pertua,
bukan sahaja melibatkan orang-orang tetapi bos nombor satu SPRM pun menjadi
masalah. Jadi, saya rasa kalau kita hendak tanya kenapa tidak kenapa, kita tanya
kenapakah daripada segi bos mereka sendiri pun menjadi masalah. Jadi, saya rasa itu
semua kita boleh— terserah pada rakyat. Suruh rakyat negeri Johor untuk membuat
pertimbanganlah.

Seterusnya saya ingin bertanya tentang hak asasi manusia yang telah pun
dinyatakan dalam perenggan 72 ucapan ini, ucapan Titah Diraja iaitu Malaysia telah
terpilin untuk kali ketiga menganggotai Majlis Hak Asasi Manusia, Persatuan Bangsa-
bangsa Bersatu untuk penggal 2022 hingga 2024. Alhamdulillah, nampaknya kita
berbangga kerana kita telah terpilih untuk kali ketiga untuk menganggotai Majlis Hak Asasi
Manusia.

Kalau kita telah pun mengatakan kita berbangga, saya hendak tanya kenapakah
kita harus meneruskan pendakwaan ke atas orang kartunis seperti saudara Fahmi Reza.
Ini seorang yang patut kita banggakan kerana mempunyai bakat. Dia seperti Zunar ini
seorang yang patut kita banggakan. Ini ialah rakyat Malaysia yang berbakat. Kenapakah
kita harus dakwa dia? Sepatutnya kita boleh memberikan award kepada dia. Saya harap
kerajaan harus menarik balik pendakwaan ke atas saudara Fahmi Reza.

Seterusnya saya hendak tanya kenapa kerajaan tentang para 67 dan 68. Di mana
dinyatakan antara lain, “Mutakhir ini Beta melihat timbulnya pelbagai fahaman dan aliran
pemikiran yang mengelirukan masyarakat Islam dan juga usaha menormalisasikan
budaya yang bercanggah dengan adat dan amalan-amalan negara ini...”.

Tuan Yang di-Pertua, bagi saya ajaran yang bertentangan dengan Islam ini
kadang-kadang— ataupun aliran yang fahaman aliran yang mengelirukan ini, jangan kita
lihat kepada satu benda yang terlalu kecil. Sebenarnya bagi saya berlaku juga kekeliruan
dalam negara ini apabila orang-orang yang boleh dikatakan terlibat dengan gerakan Islam,
parti Islam boleh menyokong rasuah, boleh menyokong sebagai contoh Langkah
Sheraton, menyokong pengkhianatan.

Ini juga mengelirukan orang Islam. Begitu juga berlakunya kes di mana apabila
ada seorang bapa yang telah pun memukul isterinya sehingga 23 jahitan lepas itu masuk
Islam dan kemudiannya ibunya telah dilarang untuk mengambil hak penjagaan anak. Ini
juga mengelirukan orang Islam. Kerana apakah orang Islam bila dia pukul orang lepas itu
dia masuk Islam seolah-olah dia telah escape liability, dengan izin? Jadi, ini semua bagi
saya perkara-perkara yang mengelirukan orang Islam.

Jadi, saya meminta supaya kerajaan jangan kita sibuk bercakap tentang
mengelirukan Islam daripada segi soal nampak soal-soal yang kecil sahaja tetapi kalau
kita bercakap tentang mengelirukan Islam kita juga harus melihat bagaimana tindak
tanduk ahli politik knususnya ahli politik daripada parti Islam yang terang-terang boleh
menyokong rasuah, menyokong salah guna kuasa, boleh menyokong benda-benda yang
tidak betul. Jadi, saya harap kerajaan mengambil juga tindakan ke atas mereka seperti ini
yang telah mengelirukan Islam dan orang penting sepatut ini.

Tadi kita dengar daripada Yang Berhormat Kuala Nerus bercakap ayat Al-Quran
dan sebagainya tetapi dipecat ataupun dibuang daripada Majlis Syura Ulama. Jadi
bercakap tentang ayat Al-Quran ini cair tetapi daripada segi realitinya mereka inilah yang
sebenarnya yang menjual ayat-ayat Al-Quran. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sepang. Seterusnya saya ingin menjemput Yang Berhormat Sabak Bernam,
12 minit.
