62 DR.01.03.2022

Pergi ke sungai mencari toman,
Naik ke darat menjelang petang,
Titah Agong dijadikan pedoman,
Baik kerajaan mahupun pembangkang.

Burung tempua membuat sarang,
Terbang rendah mencari makan,
Sidang Parlimen kembali bersidang,
Isu rakyat mesti diutamakan.

Terima kasih, Tuan Yang di-Pertua. Wabillahi taufik walhidayah. Saya mohon
cadangan ini supaya ianya diperkenankan, dipermudahkan. Terima kasih. [Tepuk]

Dato’ Ramli bin Dato' Mohd Nor [Cameron Highlands]: Dipersilakan Yang
Berhormat Pasir Mas untuk membahaskan usul.

3.46 ptg.

Tuan Ahmad Fadhli bin Shaari [Pasir Mas]: Bismillahi Rahmani Rahim.
Assalamualaikum warahmatullahi wabarakatuh. Terima kasih kepada Tuan Yang di-
Pertua. Saya ucapkan tahniah kerana diberikan tanggungjawab untuk menjalankan tugas
sebagai Yang di-Pertua pada petang ini. Saya kira walaupun hanya diberikan tugas untuk
menggalas tugas daripada Ahli Parlimen biasa tetapi ini merupakan satu pengiktirafan
kerajaan kepada komuniti Orang Asli di mana Tuan Yang di-Pertua telah menduduki
ataupun Timbalan Yang di-Pertua telah menduduki kerusi tersebut pada hari ini sebagai
menjalankan arahan Tan Sri Speaker.

Saya mengucapkan terima kasih kerana diberikan peluang untuk saya untuk
memberikan ucapan menyokong Usul Menjunjung Kasih di atas Titah Yang di-Pertuan
Agong bagi Majlis Persidangan Pembukaan Penggal Kelima, Parlimen Ke-14. Serangkap
pantun saya jadikan pembuka tirai ucapan.

Daun selasih di atas tungku,
Dicampak ikan di atas para,

Menjunjung kasih Titah Tuanku,
Kita bahaskan demi negara.

Tuan Yang di-Pertua, saya mulakan dengan Firman Allah SWT... [Membaca
sepotong ayat Al-Quran] “Sesiapa yang bertakwa kepada Allah dengan mengerjakan
suruhan dan meninggalkan larangannya, nescaya akan diberikan kelapangan dan
diberikan rezeki dari tidak disangka-sangka. Dan ingatlah sesiapa yang bertawakal
(berserah diri) kepada Allah, maka dicukupkan baginya keperluan. Sesungguhnya Allah
tetap melakukan segala dikehendaki. Allah telah pun menentukan kadar dan masa bagi
berlakunya tiap-tiap sesuatu.”

Tuan Yang di-Pertua, saya mulakan dengan peristiwa banjir di Pasir Mas dan
Rantau Panjang beberapa hari lepas. Walaupun tadi panjang lebar ucapan daripada Yang
Berhormat Jempol dengan dicelah oleh rakan-rakan daripada Ahli-ahli Parlimen yang lain
tetapi saya ingin merakamkan di sini juga dalam ucapan saya bahawa peristiwa banjir ini
suatu isu yang cukup besar berlaku kepada kami di kedua-dua Parlimen ini.

Saya memohon kemaafan kerana tidak dapat hadir upacara pembukaan Dewan
dan mendengar secara langsung titah Seri Paduka Baginda pada semalam kerana isu
banjir yang bermula pada malam kelmarin. Kawasan Parlimen saya menghadapi banjir
yang sangat-sangat luar biasa.

Peristiwa bencana banjir besar ini yang melanda Pantai Timur tempoh hari
merupakan suatu yang tidak dijangka kerana ia berlaku di luar musim tengkujuh
menyebabkan banyak kawasan terjejas termasuklah yang berada di tempat tinggi. la
boleh saya katakan lebih dahsyat berbanding peristiwa hitam bencana banjir pada tahun
2014 yang lalu.
