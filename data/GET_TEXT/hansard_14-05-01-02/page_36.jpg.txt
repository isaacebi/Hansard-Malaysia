28 DR.01.03.2022

daripada pelbagai agensi kerajaan yang lain yang ditugaskan dalam membantu dalam
pengurusan banjir terutama operasi mencari dan menyelamat. Perkara ini termaktub
seperti dalam Arahan Majlis Keselamatan Negara (MKN) Nombor 20 iaitu berkaitan
perkara dasar dan mekanisme pengurusan bencana.

Bagi maksud ini, ATM melalui Tentera Darat dilantik sebagai peneraju dalam
pengurusan operasi banjir ATM di bawah Operasi Murni di mana penyelarasan akan
dibuat oleh Pusat Kawalan Operasi Bencana (PKOB) di peringkat persekutuan, negeri
dan daerah. Saya minta tambahan sedikit sebab penting untuk pengetahuan semua. Bagi
maksud ini, ATM melalui Tentera Darat dilantik sebagai arahan pengaktifan Pusat
Kawalan Operasi Bencana (PKOB) bagi menghadapi Monsun Timur Laut dalam
2021/2022 ini telah dikeluarkan kepada semua agensi dan NADMA pada 2 November
2021.

Berdasarkan kepada arahan tersebut, ATM telah mengarahkan tentera darat
untuk bersiap sedia bagi menghadapi sebarang kemungkinan berlakunya banjir. Bagi
tujuan tersebut, semua Panglima Divisyen dan Briged di setiap wilayah dan negeri telah
meletakkan pasukan-pasukan mereka dalam status siap sedia untuk diatur gerak bagi
melaksanakan bantuan dan Pegawai Perhubungan Tentera dihantar ke setiap Pusat
Kawalan Operasi Bencana (PKOB) negeri dan daerah untuk memantau serta menyemak
situasi semasa.

Okey, mengenai mekanisme jalinan antara ATM dan NADMA, sememangnya
berjalan dengan baik kerana NADMA adalah penyelaras bencana di peringkat
persekutuan sebagaimana Arahan MKN 20. Tiada percanggahan dalam membuat
keputusan bagi menyegerakan bantuan menyelamat mangsa-mangsa banjir kerana
tindakan bantuan tersebut dilaksanakan berdasarkan kepada arahan yang telah diberikan
oleh pucuk pimpinan ATM sebagaimana direktif Penghulu Operasi Bantuan Bencana
Banjir.

Akhir sekali, ini penting untuk pengetahuan semua. Seperti yang sedia maklum,
tindakan semasa ATM berkaitan keadaan banjir yang kini melanda Pantai Timur
Semenanjung khususnya negeri saya Kelantan dan Terengganu, suka saya jelaskan,
pihak ATM melalui Briged Kelapan yang berpangkalan di Kem Desa Pahlawan Kota
Bharu, Kelantan memberikan perhatian sepenuhnya terhadap situasi banjir di kedua-dua
negeri ini.

Ketika ini telah mengatur gerak secara khusus beberapa pasukannya ke kawasan
yang terkesan seperti:

(i) Batalion Ke-21 Rejimen Askar Melayu Diraja ke Rantau Panjang,
Kelantan;
(ii) Batalion Ke-16 Rejimen Askar Melayu Diraja ke Hulu Terengganu

yang teruk banjirnya; dan
(iii) Rejimen Kelima Rejimen Artileri Diraja ke Besut, Terengganu.

Selain itu, daripada Rejimen Pertama Kor Armor Diraja dan Briged Keempat
Infantri Mekanize yang berpangkalan di Kuantan juga diatur gerak ke Daerah Kemaman.
Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua, saya jemput Yang Berhormat
di sebelah sini, Yang Berhormat Jerantut.

Dato’ Haji Ahmad Nazlan bin Idris [Jerantut]: Terima kasih, Tuan Yang di-
Pertua. Terima kasih, Yang Berhormat Timbalan Menteri atas jawapan yang diberikan.
Saya hendak mengucapkan selamat menyambut Hari Ulang Tahun Tentera Darat.
Tahniah dan terima kasih kepada warga tentera yang sentiasa memberi bantuan kepada
semua rakyat Malaysia.

Tuan Yang di-Pertua, saya melihat antara aset yang penting yang diperlukan
semasa menghadapi cabaran bencana ialah pesawat helikopter. Di mana ia mempunyai
