Vi

DR.01.03.2022

42. Bagi mencapai tujuan ini, tumpuan bukan hanya perlu diberikan kepada
pelancongan domestik sahaja, malahan perlu juga meneroka peluang untuk kembali
menerima pelancong asing ke Malaysia sebagai salah satu usaha untuk
mempercepatkan lagi pemulihan industri pelancongan negara.

43. Norma baharu pascapandemik COVID-19 turut memerlukan masyarakat
untuk mengadaptasi pemerkasaan ekosistem ekonomi digital di setiap peringkat
perkhidmatan merentasi sektor. Justeru, Beta menyambut baik usaha Kerajaan
dalam membangun Pelan Jalinan Digital Negara (JENDELA) untuk menambah baik
dan mempercepat pembangunan infrastruktur digital negara.

44. Pelaksanaan MyDIGITAL melalui pelbagai inisiatif terutamanya melalui
transformasi Pusat Internet Komuniti ke Pusat Ekonomi Digital Keluarga Malaysia
dan perluasannya ke pelbagai kawasan Dewan Undangan Negeri (DUN) bakal
merapatkan jurang digital dalam kalangan masyarakat dan seterusnya mencipta nilai
baharu.

Ahli-Ahli Yang Berhormat sekalian,

45. Inisiatif melalui Program Smart Sawah Berskala Besar (SBB) berpotensi
untuk meningkatkan hasil dan mutu padi tempatan yang boleh membawa golongan
pesawah keluar daripada garis kemiskinan. Beta turut menyambut baik usaha
Kerajaan untuk mengukuhkan sekuriti makanan negara melalui kerjasama di
peringkat Persekutuan dan negeri berlandaskan Dasar Agromakanan Negara 2.0
(2021-2030) dan Pelan Tindakan Dasar Sekuriti Makanan Negara (2021-2025).

46. Sektor agromakanan negara telah menunjukkan peningkatan di mana
pertumbuhan Keluaran Dalam Negeri Kasar mencatatkan angka sebanyak 5%
dengan sumbangan sebanyak 4.4% dengan nilai eksport sebanyak RM27.7 bilion
bagi tempoh sehingga suku ketiga tahun 2021.

47. Justeru, pembangunan sektor agromakanan hendaklah terus dipergiatkan.
Usaha meningkatkan pendapatan golongan petani, penternak dan nelayan juga
hendaklah terus dilaksanakan menerusi pemerkasaan kaedah pemasaran yang
berkesan dan tidak dieksploitasi oleh orang tengah.

48. Sektor agrikomoditi juga turut menyumbang sebanyak RM61.98 bilion
bagi tempoh sehingga suku ketiga tahun 2021 dengan jumlah eksport sehingga
Oktober 2021 sebanyak RM209.5 bilion. Peningkatan ini adalah selari dengan
agenda pembangunan ekonomi nasional dan aktiviti ekonomi yang kini beralih
kepada sektor pembuatan bernilai tambah tinggi dan perkhidmatan. Pelaksanaan
Dasar Agrikomoditi Negara (DAKN) 2021-2030 akan menjadi garis panduan
kepada pemain industri untuk memperkukuh sumbangan sektor agrikomoditi
kepada pertumbuhan ekonomi negara.

49. Bagi memastikan rakyat Beta tidak terhimpit dengan kenaikan kos sara
hidup dan kos barangan keperluan harian, program penstabilan dan penyeragaman
harga, program pengedaran barangan serta penguatkuasaan yang berterusan perlu
dilaksanakan sebaik-baiknya.

50. Beta mengalu-alukan inisiatif Kempen Beli Barangan Malaysia dan
Program Jualan Malaysia bagi menyokong pemulihan ekonomi domestik. Program
ini berupaya menawarkan sumber pekerjaan dan pendapatan baharu melalui
pemerkasaan industri francais dan jualan langsung.

Sl. Selain itu, pelaksanaan Program Jualan Keluarga Malaysia yang
dilaksanakan di seluruh negara membolehkan rakyat Beta untuk mendapatkan
barangan keperluan dengan harga yang berpatutan. Usaha ini juga selaras dengan
aspirasi untuk menjaga kebajikan rakyat, membantu mengurangkan kos sara hidup
dan meningkatkan taraf hidup rakyat Beta.

Ahli-Ahli Yang Berhormat sekalian,
