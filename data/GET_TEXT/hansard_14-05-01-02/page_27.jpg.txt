DR.01.03.2022 19

2022, Yang Berhormat Puchong 22 Mac 2022 dan Yang Berhormat Port Dickson 22 Mac
2022. Mohon izin Tuan Yang di-Pertua.

Tuan Yang di-Pertua: Silakan.

Dato’ Sri Haji Fadillah bin Yusof: Untuk makluman Ahli-ahli Yang Berhormat,
pelaksanaan sistem kutipan tol lebuh raya di negara ini...

Tuan Yang di-Pertua: Kita mulakan balik masa itu tiga minit.

Dato’ Sri Haji Fadillah bin Yusof: ...dibahagikan kepada dua kategori iaitu
sistem tol terbuka, di mana bayaran dibuat setiap kali kenderaan melalui plaza tol dan
sistem tol tertutup iaitu bayaran tol dibuat di plaza tol keluar dengan kadar tol mengikut
jarak perjalanan yang dilalui dari plaza tol masuk.

Kaedah pembayaran tol bermula dengan kaedah kutipan secara tunai pada tahun
1980an. Evolusi kutipan tol secara elektronik bermula pada pertengahan 1990an di mana
terdapat beberapa buah syarikat konsesi telah mula memperkenalkan peranti tol
elektronik masing-masing yang boleh diguna pakai di lebuh raya tertentu sahaja. Ini
menyebabkan pengguna perlu mempunyai lebih daripada satu peranti untuk digunakan.

Seterusnya kerajaan pada tahun 2004 telah memutuskan supaya hanya satu
electronic toll system (ETC) sahaja digunakan bagi tujuan pembayaran tol iaitu peranti
SmartTAG dan Touch ‘n Go. Susulan pelaksanaan ETC tersebut, penggunaan teknologi
Radio Frequency Identification (RFID) yang dikenali dengan nama komersil MyRFID telah
diperkenalkan bermula tahun 2017 secara berperingkat di samping penggunaan teknologi
sedia ada iaitu teknologi infrared ataupun bagi peranti SmartTAG dan kad Touch ‘n Go.

01110

Penggunaan teknologi RFID ini dihubungkan kepada akaun dompet elektronik (e-
wallet) sebagai medium bagi membolehkan pengguna membuat bayaran tol dengan
kemudahan tambah nilai secara atas talian. Pelaksanaan teknologi RFID adalah selaras
dengan hasrat kementerian untuk memperkenalkan sistem kutipan tol tanpa henti yang
dikenali sebagai multi-lane free flow (MLFF) menggunakan pendekatan teknologi Radio
Frequency Identification dan dijangka akan dilaksanakan sepenuhnya menjelang tahun
2025.

Dalam usaha pihak kementerian menerajui inisiatif dalam memperkenalkan
sistem kutipan tol di lebuh raya secara elektronik sepenuhnya, pelbagai kajian, sesi libat
urus dan dialog telah diadakan bersama pemegang taruh bagi mendapatkan maklum
balas serta mencadangkan penyelesaian terbaik berhubung kaedah atau teknologi yang
akan diguna pakai. Pihak kementerian juga turut meneliti kaedah sistem tol tanpa palang
seperti sistem Electronic Road Pricing (ERP) yang diguna pakai di Singapura. Namun,
atas kekangan kos dan pelaksanaan model perniagaan yang akan membebankan rakyat
menyebabkan sistem ini tidak dilaksanakan di Malaysia.

Justeru pemilihan teknologi RFID berbanding teknologi infra yang digunakan bagi
peranti SmartTAG merupakan pilihan yang sesuai kerana ia menggunakan gelombang
radio yang mempunyai had pengesanan yang lebih luas di samping kos yang lebih rendah
jika dibandingkan dengan SmartTAG yang menggunakan teknologi infra. Teknologi ini
masih belum terbukti keberkesanannya dalam pelaksanaan MLFF berbanding teknologi
RFID yang telah diguna pakai secara meluas oleh kebanyakan negara-negara maju yang
telah melaksanakan sistem tol secara MLFF.

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Merujuk kepada harga jualan semasa bagi tag RFID adalah bernilai RM35 di
mana ia merangkumi kos tag RFID, pemasangan tag, sistem dan pengoperasian. Walau
bagaimanapun, pihak kerajaan telah meminta supaya pihak TNG Sdn. Bhd. untuk
mengkaji semula kos-kos berkenaan bagi tujuan mengurangkan harga jualan tag tersebut.
