DR.01.03.2022 35

Tuan Yang di-Pertua: Ahli-ahli Yang Berhormat, sekarang saya kemukakan
masalah kepada Majlis untuk diputuskan. Masalahnya ialah usul seperti yang
dikemukakan tadi hendaklah disetujukan.

[Usul dikemuka bagi diputuskan; dan disetujukan]

USUL PERKARA TERTENTU BERKENAAN KEPENTINGAN ORANG RAMAI
YANG BERKEHENDAK DISEGERAKAN DI BAWAH P.M. 18(1)

Isu Bank Negara dan Kaitan dengan 1MDB

12.09 tgh.

Dato’ Seri Anwar bin Ibrahim [Port Dickson]: Tuan Yang di-Pertua, saya telah
mengemukakan Usul 18(1) berbunyi.

“Bahawa Dewan yang bersidang pada hari ini membincangkan pembongkaran
melalui keterangan oleh Mantan Pengerusi Goldman Sachs Group Inc Asia Tenggara -
Tim Leissner di Mahkamah Amerika Syarikat mengenai amalan rasuah, salah guna kuasa
dan penyelewengan institusi Malaysia, khasnya Bank Negara Malaysia berentetan
daripada skandal 1MDB.”

01210

Ini adalah perkara tertentu kerana pembongkaran tersebut membabitkan Bank
Negara Malaysia ketika di bawah pimpinan mantan Gabenor Tan Sri Dr. Ungku Zeti Akhtar
binti Ungku Abdul Aziz yang meluluskan transaksi segera berjumlah USD1 bilion dengan
membabitkan dakwaan pembayaran rasuah kepada Datuk Tawfiq Ayman, suami mantan
Gabenor.

Ini perkara berkenaan dengan kepentingan orang ramai kerana Bank Negara
Malaysia ialah sebuah institusi tonggak kewangan negara dan pembongkaran ini mestilah
dijelaskan dalam Dewan yang mulia ini oleh Kerajaan Persekutuan demi memelihara
maruah negara dan membersihkan persepsi buruk Kerajaan Malaysia.

Ini perkara berkehendak disegerakan kerana pembongkaran kes terkini terdedah
di peringkat antarabangsa dan memerlukan penjelasan segera kerajaan berikutan
kegagalan agensi penguat kuasa negara, khususnya Suruhanjaya Pencegahan Rasuah
Malaysia mengesan, menyiasat dan mendakwa mana-mana warganegara Malaysia jika
terbabit dalam apa-apa kesalahan transaksi kewangan tersebut.

Tuan Yang di-Pertua: Terima kasih Yang Berhormat. Ahli-ahli Yang Berhormat,
saya telah menerima satu pemberitahu usul di bawah Peraturan Mesyuarat 18(1) oleh
Yang Berhormat Ketua Pembangkang pada Isnin, 28 Februari 2022 (semalam). Teks usul
itu adalah seperti yang dibaca oleh Yang Berhormat Port Dickson sebentar tadi.
Sepertimana biasa, bagi membolehkan perkara ini ditimbangkan oleh Majlis Mesyuarat,
saya sebagai Tuan Yang di-Pertua hendaklah berpuas hati bahawa perkara yang
dibangkitkan oleh Yang Berhormat itu memenuhi tiga syarat iaitu:

(i) ia mesti mengenai perkara yang tertentu (spesifik);
(ii) kepentingan orang ramai; dan
(iii) perlu disegerakan.

Saya telah meneliti usul tersebut. Mengenai perkara yang pertama tertentu itu,
usul ini mempunyai dua bahagian. Satunya ialah mengenai keterangan Tim Leissner di
mahkamah Amerika Syarikat mengenai amalan rasuah, salah guna kuasa dan
penyelewengan institusi Malaysia. Saya rasa perkara-perkara amalan rasuah, salah guna
kuasa dan penyelewengan institusi Malaysia adalah agak terlalu am dan tidak berapa
spesifik.
