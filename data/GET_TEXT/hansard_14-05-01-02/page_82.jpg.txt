74 DR.01.03.2022

Jadi, sekarang ini bermula dengan Yang Berhormat Bagan, 20 minit selaku ketua
parti. Kemudian diikuti oleh Yang Berhormat Kuala Nerus, 12 minit, Yang Berhormat
Sepang 12 minit, Yang Berhormat Sabak Bernam, Yang Berhormat Subang, Yang
Berhormat Hulu Rajang semua 12 minit. Kemudian Yang Berhormat Tuaran 20 minit,
ketua parti dan yang terakhir Yang Berhormat Igan 12 minit.

Tuan Lim Guan Eng [Bagan]: Bolehkah saya minta tambah 40 minit? Kerana
penyokong pun 45 minit. Saya tambah sedikit sebagai ketua parti yang terbesar dalam
Parlimen. Boleh tambah sedikit?

Timbalan Yang di-Pertua [Dato’ Mohd Rashid Hasnon]: Saya ingat kita
mulakan dengan 20 minit dahulu, Yang Berhormat. Teruskan.

4.33 ptg.

Tuan Lim Guan Eng [Bagan]: Harap boleh tambah. Terima kasih Tuan Yang di-
Pertua. Tuan Yang di-Pertua, saya ucapkan terima kasih atas peluang untuk mengambil
bahagian dalam menjunjung kasih titah Seri Paduka Baginda Yang di-Pertuan Agong
semasa merasmikan Penggal Kelima, Parlimen Keempat Belas.

Tuanku telah pun menyebut tentang beberapa perkara yang amat penting
khususnya salah satu perkara selain daripada kemelesetan ekonomi dan kesan pandemik
COVID-19 ialah berkaitan dengan kos sara hidup. Itu adalah suatu perkara yang amat
besar di kalangan rakyat. Di sini saya harap bahawa pihak kerajaan bolehlah ambil suatu
tindakan ke atas masalah ini.

Ini kerana seperti yang semua sedia maklum, sebelum perang ataupun
penaklukan Ukraine oleh Rusia, memang telah wujudnya masalah harga barangan naik.
Kalau kita pergi ke pasar, kita akan lihat bukan sahaja ayam, telur, sayur dan sebagainya
semuanya telah naik harga. Untuk peniaga-peniaga, apabila mereka membeli input-input
untuk perniagaan mereka baik dalam negeri ataupun diimport, mereka pun menghadapi
masalah yang sama.

Akan tetapi, isu kenaikan harga akan jadi lebih meruncing lagi dalam masa tiga
bulan atau mungkin enam bulan apabila kesan daripada penaklukan atau perang di
Ukraine akan menjadikan bekalan di tempat-tempat tertentu— oleh kerana sekatan
ekonomi yang dijalankan oleh Amerika Syarikat ke atas Rusia— akan mengurangkan
bekalan yang sedia ada. Ini sekali gus akan menyebabkan kenaikan harga yang lebih
runcing. Ini kita boleh lihat apabila harga minyak telah naik lebih USD100 setong dan
mungkin dikatakan akan mencecah sampai USD130. Ini sesuatu perkembangan yang
membimbangkan.

Dalam perkara ini, kerajaan harus mengambil tindakan yang proaktif untuk
menangani masalah ini. Di sini, kami amat kesal bahawa ia tidak diberikan perhatian yang
sewajarnya. Kalau kita lihat dalam PRN negeri Johor, selalu disebut tentang kestabilan
politik, kestabilan politik yang tentu penting tetapi mungkin lebih penting ialah kestabilan
harga. Apakah tindakan untuk memastikan kestabilan harga?

Di sini disyorkan menubuhkan satu dana kestabilan harga, yang lebih penting
daripada kestabilan politik, supaya kita dapat mengurangkan dan mengekang kenaikan
harga barangan. Saya syorkan bahawa kita berikan dana benih sebanyak RM3 bilion
yang kita boleh perolehi daripada cukai makmur yang dikenakan dalam Belanjawan 2022
yang merupakan satu cukai durian runtuh atau windfall tax. Gunakan dana ini untuk dana
kestabilan harga supaya kita dapat membantu rakyat dan mengurangkan kesan kenaikan
harga yang mungkin naik secara mendadak.

Di samping itu, perlulah kita hentikan kenaikan tarif elektrik ke atas semua
perniagaan yang akan menjejaskan 100.6 juta perniagaan yang mana kenaikan dianggar
akan naik sehingga 20 peratus untuk perniagaan-perniagaan tertentu.

Kos sara hidup adalah satu isu penting. Kegagalan kerajaan untuk menanganinya
saya rasa adalah satu keaiban dan satu perkara yang amat tidak bertanggungjawab oleh
sebuah kerajaan yang sepatutnya menjaga rakyat.
