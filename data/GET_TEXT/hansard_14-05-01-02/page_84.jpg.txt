76 DR.01.03.2022

sampai RM50,000 ataupun penjara tidak melebihi dua tahun atau kedua-duanya. Saya
rasa itu adalah sesuatu yang tidak munasabah. Jangan persalahkan rakyat.

Kalau ada silap, silap ini datang daripada kepimpinan khususnya Menteri sendiri.
Macam mana kita boleh persalahkan rakyat tentang kegagalan mematuhi SOP kalau
Menteri sendiri tidak melakukannya? Mananya kepimpinan melalui tauladan Menteri yang
bertanggungjawab ke atas Quartet Menteri untuk melaksanakan SOP iaitu Yang
Berhormat Sembrong sendiri tidak patuhi SOP yang beliau tetapkan dan hanya dikenakan
denda RM1,000 untuk dia.

Ini tidak ada kesan langsung, tidak bermakna langsung. Akan tetapi sekarang,
kalau dia hendak naikkan kepada RM10,000, untuk beliau RM10,000 pun tidak jadi
masalah, RM100,000 pun tidak jadi masalah. Akan tetapi untuk rakyat, RM10,000 adalah
satu jumlah yang agak besar dan membimbangkan rakyat. Jangan salahkan rakyat.
Salahkan diri sendiri kerana gagal jalankan tugas dengan baik. [Tepuk]

Saya harap perkara ini boleh diberikan pertimbangan kerana kalau kita tetap
persalahkan rakyat, bukan sahaja pandemik COVID-19 tidak dapat diatasi tetapi
pemulihan ekonomi pun akan terjejas dan tersekat. Ini kerana kita harus akui hakikatnya,
usaha untuk membasmi sama sekali COVID-19 tidak akan berjaya. Kita harus menerima
hakikat bahawa kita harus hidup bersama COVID-19. Suka tidak suka, rela tidak rela,
mahu tidak mahu. Itu adalah hakikat dan realiti yang kita kena terima. Kita hidup bersama
COVID-19, jangan kita tutup lagi ekonomi, jangan kita benarkan ekonomi kita hancur
kerana kita hendak basmi sama sekali COVID-19.

Tuan Ahmad Fahmi bin Mohamed Fadzil [Lembah Pantai]: Yang Berhormat
Bagan.

Tuan Lim Guan Eng [Bagan]: Oleh itu kita harap janganlah tolong, janganlah
benarkan...

Tuan Ahmad Fahmi bin Mohamed Fadzil [Lembah Pantai]: Lembah Pantai.
Terima kasih Yang Berhormat Bagan. Terima kasih Tuan Yang di-Pertua. Yang Berhormat
Bagan, saya tertarik apabila kita sebut tentang isu antara dua darjat. Kalau kita lihat di
Pilihan Raya Negeri Johor contohnya, ada seorang wartawan yang terpaksa apabila berita
keluar yang beliau telah dikompaun, barulah pada waktu itu Menteri Kesihatan
menyatakan ingin membatalkan saman.

Akan tetapi kalau rakyat biasa mungkin tidak ada peluang untuk hendak vira/ kan
apa yang berlaku kepada mereka. Apa pandangan Yang Berhormat Bagan? Adakah ini
satu masalah sebenarnya sehingga Menteri terpaksa membatalkan? Maksudnya ada
something is wrong down the line. Jadi ini bukti bahawa kita tidak patut tingkatkan jumlah
kompaun itu tetapi tingkatkan pemahaman di kalangan penguat kuasa. Apa pandangan
Yang Berhormat Bagan?

Tuan Lim Guan Eng [Bagan]: Terima kasih Yang Berhormat Lembah Pantai.
Yang Berhormat Lembah Pantai, saya memang setuju dengan apa yang disebut oleh
beliau dan saya pun tidak faham kerana ada banyak pemberita mengapa hanya pemberita
daripada Sin Chew sahaja yang kena.

Itulah masalahnya daripada segi penguatkuasaan. Apabila dikuatkuasakan atau
dilaksanakan oleh pegawai-pegawai, kadang kala mereka tidak faham atau tidak tahu apa
yang mereka patut lakukan. Apabila timbul kekeliruan sedemikian, janganlah gunakan
hukuman ataupun penguatkuasaan untuk selesaikan masalah.

Saya rasa kita harus bergantung kepada pendidikan dan kesedaran rakyat.
Mengapa rasa denda boleh selesaikan masalah? Kalau denda boleh selesaikan masalah,
saya rasa semua Menteri ini kena denda berjuta-juta ringgit kerana gagal menjalankan
ekonomi dengan baik, menyebabkan kematian 33,000 orang, jangkitan 3.5 juta orang.

Adakah mereka akan denda berjuta-juta ringgit? Mungkin untuk sesetengah
mereka mampulah. Akan tetapi itu adalah sesuatu kesilapan besar dan kalau ini berlaku,
kita tidak boleh harapkan Menteri boleh selesaikan semua kes. Itulah sebabnya saya
harap semua Ahli Parlimen boleh bersama-sama. Ini bukan isu politik, itu isu rakyat.
