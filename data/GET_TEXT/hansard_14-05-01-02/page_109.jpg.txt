DR.01.03.2022 I

LAMPIRAN

PARLIMEN
MALAYSIA

TITAH KEBAWAH DULI YANG MAHA MULIA
SERI PADUKA BAGINDA
YANG DIPERTUAN AGONG XVI
AL-SULTAN ABDULLAH RI’AYATUDDIN
AL-MUSTAFA BILLAH SHAH
IBNI ALMARHUM SULTAN HAJI AHMAD SHAH
AL-MUSTA’IN BILLAH

PENGGAL KELIMA
PARLIMEN KEEMPAT BELAS
28 FEBRUARI 2022

Bismillaahir Rahmaanir Rahiim,

Assalamualaikum Warahmatullaahi Wabarakatuh,
Alhamdulillahi Rabbil ‘Alamin Wassolaatu Wassalaamu ‘Ala Asyrafil Anbiyaai
Wal Mursaliin, Wa’ala Aalihi Wa Sohbihi Ajma’iin.

Rabbish Rahli Sadri, Wayassirli Amri, Wahlul Uqdatan Min Lisaani, Yafqahu
Qauli.

Yang di-Pertua Dewan Negara, Yang di-Pertua Dewan Rakyat, Ahli-Ahli Dewan
Negara dan Ahli-Ahli Dewan Rakyat yang Beta hormati sekalian.

Segala pujian ke hadrat Allah Subhanahu Wata’ala Tuhan yang memelihara dan
mentadbir semesta alam. Dialah Tuhan yang menguasai pemerintahan pada Hari
Pembalasan.

Selawat dan Salam ke atas Junjungan Besar Nabi Muhammad Sallallahu Alaihi
Wassalam, Ahli Keluarga serta para Sahabat Baginda.

Alhamdulillah, setinggi-tinggi syukur ke hadrat Allah Subhanahu Wata’ala kerana
dengan kekuasaan-Nya jua telah mengizinkan berlangsungnya Istiadat Pembukaan
Penggal Kelima, Parlimen Ke-14 pada hari yang penuh bermakna ini.

Di Tahun 2021 telah menyaksikan pemulihan ekonomi negara yang semakin
baik pascapandemik COVID-19. Namun, kemunculan varian baharu Omicron di
seluruh dunia dan bencana banjir yang melanda pada penghujung tahun 2021 telah
sedikit merencatkan pemulihan ini.
