94 DR.01.03.2022

Tuan Yang di-Pertua, apabila harga minyak sawit terus meningkat, jangan kita
lupa, harga barang lain juga meningkat. Baja, racun, kos tenaga buruh, semua naik.
Paling teruk sekali, harga makanan juga naik secara mendadak.

Pada bulan Januari tahun 2020, harga ayam sebelum Tahun Baru Cina adalah
RM6.29 sahaja untuk sekilo. Ketika itu, pasaran stabil, bekalan stabil, permintaan stabil
dan paling penting sekali, harga runcit adalah munasabah bagi setiap isi rumah. Justeru,
penternak, pemborong, peruncit dan rakyat semua gembira.

Dua tahun sahaja Perikatan Nasional dan Barisan Nasional ambil alih kuasa di
Putrajaya, apa yang jadi akhirnya? Harga runcit ayam mencecah RM10 sekilo sehingga
kerajaan perlu menguatkuasakan harga siling runcit pada tahap RM8.90 sekilogram.

Namun begitu, cara ini hanya mengakibatkan kekurangan bekalan daging ayam
di pasar. Kos penghasilan telah melebihi kos penjualan. Lebih baik bagi penternak untuk
mengurangkan penghasilan daripada menjual dengan kerugian. Ini adalah satu isu
ekonomi asas. Saya minta kerajaan meneliti isu bekalan ini secara terperinci dan bukan
menetapkan satu harga siling yang akan memberi kesan buruk kepada kesemua
penternak kecil di Malaysia.

Tuan Yang di-Pertua, untuk mengendalikan masalah kekurangan daging ayam di
pasaran domestik, saya difahamkan 35 AP iaitu permit import telah diberi kepada syarikat-
syarikat untuk pengimportan buat sementara. Saya berharap Yang Berhormat Menteri
boleh menjelaskan siapa mereka yang menerima 35 AP ini. Adakah kesemua ini
mempunyai pengalaman mencukupi dalam pengendalian perniagaan tersebut? Paling
penting sekali, apa syarat-syarat yang ditetapkan untuk memperoleh permit import ini?

Dalam satu artikel yang diterbitkan oleh mantan profesor Universiti Malaysia
Perlis, Murray Hunter di blog dia serta Free Malaysia Today dua hari yang lalu, dia
menyatakan bahawa ada CEO syarikat tertentu menuduh bahawa pembayaran secara
tidak spesifik perlu dibuat sebelum memperoleh kelulusan daripada Jabatan
Perkhidmatan Veterinar. Tuduhan sebegini amat memburukkan nama negara kita. Kita
mesti menyiasat sama ada kejadian tersebut berlaku.

Bidang penternakan ayam di Malaysia adalah satu sektor yang agak baik sebelum
ini. Peranan kerajaan adalah membantu sektor ini terus berkembang dengan teknologi
semasa dan memastikan keseimbangan antara bekalan dan permintaan. Jangan kita
memusnahkan sektor ini dengan dasar yang tidak munasabah.

Tuan Yang di-Pertua, negara kita dikurniakan pelbagai sumber bumi semula jadi.
Tanggungjawab generasi kita sekarang adalah untuk menggunakan semua sumber ini
dengan bijaksana supaya generasi yang akan datang nanti tidak akan hilang semua
kelebihan yang kita nikmati sekarang. Contohnya, hutan yang kita nikmati yang menjadi
habitat haiwan liar serta kawasan tadahan air semasa musim tengkujuh. Bencana yang
kita hadapi tahun lepas adalah satu amaran kepada semua. Punca bencana tersebut
adalah aktiviti manusia.

Aktiviti kita yang mengakibatkan perubahan iklim, perubahan aliran air dan
sebagainya. Kenapa kita mengizinkan semakin banyak hutan dibuka menjadi ladang?
Adakah EIA dilakukan sebelum semua pembangunan diluluskan?

Saya sakit hati ketika melihat dua ekor tenuk lari keluar dari hutan pada waktu
siang semasa habitat mereka dimusnahkan oleh banjir. Kemudian, mereka dikejutkan
oleh jeritan orang ramai di sekeliling. Kesian, dua ekor tenuk yang biasanya pemalu
dengan penglihatan yang lemah dan hanya keluar mencari makan pada waktu malam
terpaksa menjadi pelarian bencana akibat aktiviti manusia.

Populasi tenuk ini semakin kurang akibat habitat mereka yang dimusnahkan.
Walaupun warna mereka sama dengan panda, populasi sedunia pun agak-agaknya sama
dengan panda. Namun begitu, kerajaan kita lebih cenderung menanggung kos juta-juta
untuk meminjam dan menjaga panda di Zoo Negara daripada melindungi haiwan asal
Malaysia ini. Saya minta Yang Berhormat Menteri menjelaskan sasaran kita untuk
meningkatkan populasi spesies unik ini dalam lima tahun. Jangan nanti generasi yang
