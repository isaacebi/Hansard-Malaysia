DR. 7.10.2022 5

Tuan Yang di-Pertua, dalam memastikan agenda Bajet 2023 yang responsif,
kerajaan akan terus melaksanakan dasar fiskal yang mengembang. Pendekatan ini
penting bagi menyediakan bantuan sewajarnya kepada rakyat dan menyokong
perniagaan. Bajet 2023 yang tiada seumpamanya akan memperuntukkan sejumlah
RM372.3 bilion. Ini merupakan peningkatan yang ketara berbanding peruntukan
Bajet 2022 sebanyak RM332 bilion dan Bajet 2021 berjumlah RM322 bilion.

Dicadangkan bajet ini menyediakan RM272.3 bilion bagi belanja mengurus,
RM95 bilion untuk belanja pembangunan dan RM5 bilion di bawah Kumpulan Wang
COVID-19. Sejumlah RM2 bilion disediakan sebagai simpanan luar jangka.

Berbekalkan ruang fiskal yang ada ini, keutamaan Bajet 2023 akan tertumpu
kepada usaha melindungi kebajikan rakyat. Jabatan Kebajikan Masyarakat telah
menyediakan pelbagai bantuan bulanan kepada golongan miskin seperti Bantuan
Warga Emas, Bantuan Kanak-kanak serta Bantuan Penjagaan OKU dan Pesakit
Kronik terlantar.

Semasa pembentangan Bajet 2022, saya telah mengumumkan komitmen
yang meluaskan syarat kelayakan penerima bantuan kebajikan selaras dengan
Pendapatan Garis Kemiskinan (PGK) Makanan 2019 iaitu RM1,169. Dengan
keputusan ini, lebih 450,000 isi rumah layak menerima bantuan bulanan JKM. Nasib
golongan susah telah diberi keutamaan khusus dengan peruntukan RM2.5 bilion
bagi tahun 2023 iaitu peningkatan signifikan berbanding RM1.5 bilion pada tahun
2020.

Sebelum ini kerajaan telah memberi subsidi bil elektrik sehingga RM40
kepada isi rumah miskin tegar di bawah senarai e-Kasih. Bermula tahun 2023,
pemberian subsidi bil elektrik sehingga RM40 akan diperluas mengikut PGK
makanan iaitu isi rumah berpendapatan RM1,169 ke bawah berbanding syarat
semasa iaitu RM980 ke bawah. Saya berharap perluasan syarat penerima bantuan
mengikut PGK makanan ini memberi manfaat kepada lebih ramai rakyat insya-Allah.

Tuan Yang di-Pertua, menyedari manfaat yang diraih daripada pemberian
bantuan tunai langsung, pelaksanaan Bantuan Keluarga Malaysia (BKM) akan terus
ditambah baik. Dengan itu, untuk tahun hadapan isi rumah berpendapatan bulanan
kurang RM2,500 dan menanggung lima orang anak atau lebih layak menerima BKM
sebanyak RM2,500. [Tepuk] Ini ialah kategori baharu sebagai usaha kerajaan
meringankan beban keluarga yang menyara ramai anak. Bagi isi rumah sehingga
empat orang anak pula akan layak menerima BKM antara RM1,000 hingga RM2,000.

Kepada isi rumah berpendapatan RM2,500 hingga RM5,000 BKM yang
disediakan adalah antara RM500 hingga RM1,250 bergantung kepada bilangan

anak. Kepada warga emas, tiada pasangan serta golongan bujang pula mereka akan
