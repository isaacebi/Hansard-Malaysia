DR. 7.10.2022 36

penubuhan dua UTC baharu di samping menyelenggara UTC sedia ada dengan
peruntukan RM20 juta.

Sementara itu, kerajaan melalui MDEC akan mempelopori usaha
mentransformasikan UTC sebagai hab digital. Antaranya, urus niaga di UTC akan
dijalankan secara tanpa tunai di samping menggalakkan pelbagai aktiviti digital
seperti e-sukan dan pengekodan untuk manfaat belia setempat.

Bagi membantu golongan penganggur menerusi padanan_pekerjaan,
kerajaan akan membangunkan 13 Pusat Satelit MYFutureJobs di UTC seluruh
negara dengan peruntukan RM8 juta. Selain itu, HRD Corp dan PERKESO juga akan
menubuhkan National Placement Centre di Lembah Klang sebagai pusat sehenti
yang membantu rakyat mendapatkan pekerjaan. PERKESO juga akan
meningkatkan bilangan Pengurus Kes Perkhidmatan Pekerjaan untuk menyokong
golongan penganggur tegar mencari kerja.

Kerajaan akan terus memperkasa advokasi kepenggunaan khususnya
berhubung hak-hak pengguna. Kerajaan juga akan menyediakan bantuan khas
pembiayaan pelantikan peguam swasta bagi membantu pengguna dalam
pengendalian kes permohonan semakan kehakiman di Tribunal Tuntutan Pengguna
Malaysia.

Akhir sekali, ke arah memodenkan urusan dengan kerajaan, proses
penyeteman surat cara dan pembayaran duti setem kepada Lembaga Hasil Dalam
Negeri akan dibuat sepenuhnya secara dalam talian menjelang tahun 2024 melalui
Stamp Assessment and Payment System.

Tuan Yang di-Pertua, Keluarga Malaysia amat berterima kasih atas dedikasi
dan kesungguhan yang tidak berbelah bahagi barisan hadapan negara dalam
melunaskan amanah sepanjang membangunkan tanah air ini. Di bawah teraju
kepimpinan Ketua Setiausaha Negara, anggota perkhidmatan awam telah
bertungkus-lumus dan setia bersama kerajaan bagi mempertahankan kesejahteraan
rakyat dan kestabilan negara.

Pada tahun ini, kerajaan telah melaksanakan beberapa inisiatif untuk manfaat
penjawat awam. Antaranya termasuklah penurunan kadar pembiayaan bagi skim
pinjaman komputer dan telefon pintar daripada empat peratus kepada dua peratus.
Bagi memupuk amalan gaya hidup sihat dalam kalangan penjawat awam, sukacita
kerajaan akan memperluas tafsiran peranti digital di bawah Skim Pembiayaan
Komputer dan Telefon Pintar untuk turut merangkumi jam tangan pintar.

Di bawah Bajet 2022, kerajaan telah meneruskan Perlindungan Kemalangan
Diri sehingga RM100 juta untuk manfaat 40,000 peminjam baharu LPPSA. Untuk

tahun hadapan, kerajaan bersetuju untuk memberikan subsidi RM100 bagi
