DR. 7.10.2022 12

Kerajaan komited untuk memastikan barangan keperluan asas seperti beras,
minyak masak, gas LPG, petrol dan diesel sampai ke tangan penduduk luar bandar
pada harga yang berpatutan. Tahun hadapan RM200 juta disediakan bagi
menampung kos pengangkutan dan pengedaran barang perlu. Kerajaan juga akan
memperluas manfaat program ke 23 kawasan baharu termasuklah Kampung Passin
di Mukah, Sarawak dan Kampung Tawayari di Lahad Datu, Sabah.

Program Jualan Murah Keluarga Malaysia telah dilaksanakan sejak Ogos lalu
dan memanfaatkan pengguna melalui tawaran harga barangan keperluan asas
sehingga 20 peratus lebih murah berbanding harga pasaran. Sejak dilancarkan,
program ini telah diadakan di lebih 500 lokasi dan minggu ini telah dianjurkan di
Kanowit, Sarawak. Melihatkan impak positif program ini knhususnya buat isi rumah
B40, kerajaan komited untuk meneruskan pelaksanaan program ini di seluruh negara
meliputi 600 DUN, 13 Parlimen Wilayah Persekutuan dan di universiti awam dengan
peruntukan RM100 juta.

Tuan Yang di-Pertua, sejak COVID-19 melanda soal pekerjaan terus menjadi
tumpuan utama kerajaan. Tahun 2022, pelbagai inisiatif di bawah Jamin Kerja
Keluarga Malaysia telah berjaya menyediakan peluang pekerjaan dan latihan
kemahiran kepada lebih 310,000 orang setakat ini. Sungguhpun, kita telah mencapai
tahap guna tenaga penuh, namun tumpuan akan tetap diberikan bagi memastikan
peluang kerjaya kepada kumpulan tertentu dalam masyarakat.

Tahun hadapan, kerajaan akan meneruskan insentif penggajian di bawah
PERKESO bagi menggalakkan majikan menyediakan peluang pekerjaan untuk
Keluarga Malaysia yang menganggur daripada golongan seperti OKU, Orang Asli,
bekas banduan dan wanita yang kembali bekerja. Untuk ini, Insentif Penggajian
antara RM600 hingga RM750 sebulan akan dibayar untuk tempoh tiga bulan kepada
majikan. Insentif juga akan disediakan kepada golongan veteran serta majikan dan
agensi pekerjaan swasta yang menggantikan pekerja asing kepada pekerja
tempatan. Di bawah insentif penggajian PERKESO ini, sebanyak RM150 juta
disediakan dan dijangka dapat membuka peluang kerjaya kepada lebih 70,000
pencari kerja.

Bagi meringankan beban pencari pekerja, sukacita kerajaan melalui
PERKESO akan menyediakan bantuan mobiliti sebanyak RM500 kepada pencari
pekerja yang mendapat pekerjaan di luar negeri bermastautin. Manakala bantuan
mobiliti RM1,000 melibatkan penghijrahan jarak jauh— ini daripada Sarawak atau
Sabah ke Semenanjung dan sebaliknya.

Sejak inisiatif MySTEP dilaksanakan, ia telah berjaya menawarkan lebih

118,000 peluang pekerjaan. Kerajaan akan meneruskan pelaksanaan MySTEP
