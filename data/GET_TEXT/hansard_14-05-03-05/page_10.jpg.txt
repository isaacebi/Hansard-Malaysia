DR. 7.10.2022 4

pertumbuhan ekonomi dunia 2023 pada kadar 3.8 peratus. Namun pada Julai yang
lepas IMF telah menyemak semula unjuran 2023 kepada 2.9 peratus.

Sebagai sebuah negara yang mengamalkan ekonomi terbuka, Malaysia tidak
boleh lari daripada tempias perkembangan global yang kian mencabar. Maka, kadar
pertumbuhan ekonomi negara bagi tahun 2023 dijangka menyerdehana iaitu antara
empat peratus hingga lima peratus.

Sebagai Keluarga Malaysia kita perlu bergerak untuk mendepani setiap
cabaran global yang mendatang dan pada masa yang sama bertanggungjawab
membina masa depan yang cerah buat anak-anak generasi legasi. Maka, bagi ke
arah Malaysia yang lebih baik, Bajet 2023 akan dipandu oleh 3R dengan izin;

(i) responsif (Responsive);

(ii) bertanggungjawab (Responsible) dan;

(iii) reformis (Reformist).

Bajet 2023 akan segera responsif kepada sebarang cabaran dan menyedia
bantuan yang komprehensif kepada Keluarga Malaysia bukan sekadar kumpulan
B40 tetapi juga M40, wanita, belia, OKU dan semua segmen masyarakat.

Bajet 2023 bertanggungjawab untuk mengimbangi dasar fiskal yang
mengembang dengan melaksanakan pembaharuan fiskal ke arah kemampanan
kewangan kerajaan dalam jangka panjang. Bajet ini bertanggungjawab membina
daya tahan negara bagi mendepani sebarang krisis yang mendatang.

Bajet 2023 adalah reformis yang mengambil peluang mengubah landskap
pembangunan negara agar lebih inklusif dan mampan di samping membina industri
negara yang kukuh melalui pelaburan strategik.

Tuan Yang di-Pertua, dalam mendapatkan input Bajet 2023 kerajaan telah
mengeluarkan kenyataan Pra-Bajet 2023 dan menerbitkan enam kertas konsultasi
awam serta pelbagai sesi libat urus. Terima kasih kepada Yang Amat Berhormat
Perdana Menteri yang turut bersama-sama sejak awal perancangan dan
memuktamadkan hala tuju Bajet 2023.

Bajet ini tidaklah dirangka untuk golongan tertentu sahaja tetapi kesemua
buah fikir yang dikumpul telah diteliti dan diadun menjadi satu iaitu sebuah Bajet 2023
hasil ilham Keluarga Malaysia. Lebih 100 inisiatif rakyat akan direalisasi sebagai
sebahagian usaha holistik yang terkandung di dalam naskhah besar ini. Terima kasih
diucapkan kepada semua yang menzahirkan segala idea dan pandangan.

Dengan tekad: “Keluarga Malaysia: Makmur Bersama’” dan seiring agenda
Bajet 2023 yang responsif, bertanggungjawab dan reformis, bajet ini akan pastikan
kesejahteraan rakyat, kelangsungan perniagaan, kemakmuran ekonomi dan

kecekapan perkhidmatan kerajaan.
