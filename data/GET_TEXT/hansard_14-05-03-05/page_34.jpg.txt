DR. 7.10.2022 28

di Linggi Negeri Sembilan, Penampang Sabah dan Sepupok Sarawak. Kerajaan juga
akan memperoleh peralatan mobile CT scan bagi meningkatkan perkhidmatan CT
scan khususnya untuk manfaatkan pedalaman Sabah dan Sarawak.

Bagi menerajui agenda kesihatan mental, kerajaan bercadang untuk
menubuhkan Pusat Kecemerlangan Kesihatan Mental Kebangsaan. Pusat ini
bertindak sebagai penggerak bersepadu antara semua pihak yang kesejahteraan
kesihatan mental rakyat di bawah payung MyMYNDA dengan peruntukan RM34 juta.

Bagi menyokong Dasar Kesihatan Pergigian Kebangsaan, skop pelepasan
cukai pendapatan ke atas perbelanjaan rawatan perubatan diri, pasangan dan anak
akan diperluas meliputi perbelanjaan pemeriksaan dan rawatan pergigian terhad
sehingga RM1,000 mulai tahun taksiran 2023. Selain itu, RM10 juta juga disediakan
untuk perolehan 10 unit mesin cetak 3D bagi penghasilan dentur yang dapat
mengurangkan waktu lawatan pesakit ke Klinik pergigian kerajaan daripada lima kali
kepada hanya dua kali.

Dalam menggalakkan rakyat menghentikan tabiat merokok, kerajaan
bercadang untuk mengecualikan duti import dan cukai jualan ke atas produk Terapi
Gantian Nikotin.

Tuan Yang di-Pertua, Yang Berhormat Paya Besar sebelum ini telah
berkesempatan menziarahi adik Athif Fahri yang menghidap penyakit Spinal
Muscular Atrophy Type 1. Ini merupakan salah satu daripada 8,000 jenis penyakit
jarang jumpa yang tersenarai dalam Malaysia Rare Disease Lists. Kerajaan telah
mengambil langkah proaktif dengan menjadikan Hospital Kuala Lumpur dan Hospital
Tunku Azizah sebagai pusat rujukan bagi penyakit jarang jumpa. Bagi menampung
kos rawatan penyakit jarang jumpa yang kian meningkat, kerajaan akan
meningkatkan peruntukan penyakit jarang jumpa kepada RM25 juta. [Tepuk]

Kerajaan juga pada Julai 2022 telah menubuhkan satu akaun amanah bagi
rawatan penyakit jarang jumpa untuk membolehkan semua pihak menyalurkan
sumbangan. Sukacita dimaklumkan sumbangan kepada tabung ini akan diberi
potongan cukai bersamaan jumlah sumbangan sebenar. Diharapkan ramai pihak
tampil ke hadapan untuk menyumbang bagi meringankan beban kos pesakit.

Pencegahan lebih baik daripada mengubati. Kerajaan akan mempergiatkan
Agenda Saringan Rakyat melalui skim Peduli Kesihatan untuk kumpulan B40 (PEKA
B40) yang disediakan RM80 juta termasuk untuk saringan penyakit kencing manis.
Kerajaan juga akan menambahbaikkan Program Saringan Kesihatan PERKESO
sebagai langkah awal mengesan dan mencegah penyakit kritikal seperti kanser dan
sakit jantung. Program ini dibuka kepada 2.3 juta orang pekerja berdaftar di bawah
Skim Keilatan PERKESO dengan peruntukan RM80 juta.
