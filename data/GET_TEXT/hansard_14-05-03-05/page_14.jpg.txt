DR. 7.10.2022 8

menzahirkan usaha ini, Tribunal Antigangguan Seksual akan ditubuhkan pada tahun
2023.

Bagi menangani isu kesihatan mental dan keganasan rumah tangga, Pusat
Sokongan Sosial Setempat akan diperkukuh. Sejumlah RM8 juta disediakan untuk
pusat ini berperanan sebagai lokasi intervensi awal serta sesi advokasi psikososial
dan kaunseling. Kerajaan juga akan terus bekerjasama dengan NGO dan pusat
perlindungan seperti P.S. The Children untuk memberikan sokongan kepada
mangsa.

Berdasarkan Laporan Pendaftaran Kanser Kebangsaan 2012-2016, kanser
payudara merupakan bentuk kanser utama dalam kalangan wanita yang
menyumbang kepada satu pertiga daripada jumlah kes. Tahun hadapan, kerajaan
akan memperbanyakkan ujian saringan melalui subsidi ujian mamogram dan
program saringan kanser serviks kepada kaum wanita dengan peruntukan RM11
juta. Pelaksanaan saringan kanser serviks juga akan diperintiskan menggunakan
kaedah baharu ujian saringan PCR yang telah dipelopori oleh Yayasan ROSE
dengan kerjasama Universiti Malaya dan Universiti Malaysia Sarawak.

Tuan Yang di-Pertua, saya sempat berjumpa dengan Puan Padzilah
Sulaiman, pengasas telekung Siti Khadijah dan tertarik dengan kejayaannya. Beliau
pada tahun 2009 mula menjual telekung rekaannya secara kecil-kecilan di Sungai
Merab, Bangi. Atas tekad meningkatkan kapasiti perniagaan, beliau memanfaatkan
pelbagai kemudahan kerajaan yang tersedia. Kini beliau memiliki lebih 40 buah butik
di Malaysia dan Indonesia.

Maka, bagi mendorong lebih ramai wanita meningkatkan kapasiti perniagaan
dan menambah baik strategi pemasaran, sejumlah RM235 juta dana pembiayaan
tersedia khas untuk wanita di bawah Skim Semarak-Nita BSN, Tekunita TEKUN,
DanaNITA MARA dan Biz Lady Bank Rakyat.

Setakat Oktober 2022, wanita memegang 29 peratus daripada komposisi ahli
lembaga pengarah bagi 100 syarikat senarai awam utama dan kesemua 100 syarikat
ini mempunyai sekurang-kurangnya seorang wanita sebagai ahli lembaga pengarah
mereka.

Bagi terus memperkasakan peranan wanita di peringkat kepimpinan korporat,
Suruhanjaya Sekuriti akan memperkenalkan program latihan khas untuk
meningkatkan kemahiran wanita mengenal pasti dan seterusnya menambah
bilangan wanita yang layak untuk dilantik sebagai ahli lembaga pengarah. Saya
percaya parti-parti politik pun sedang giat mengenal pasti serta berazam untuk

mencalonkan lebih ramai wakil rakyat wanita untuk PRU akan datang. [Tepukj.
