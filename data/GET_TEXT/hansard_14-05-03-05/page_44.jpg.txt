DR. 7.10.2022 38

Tuan Yang di-Pertua, pandemik COVID-19 telah memberi peluang untuk
kerajaan melaksanakan pembaharuan, meneladani pengalaman lalu_ serta
menggubal dasar yang beradaptasi dengan norma baharu.

Aspirasi Pelaburan Kebangsaan (NIA) yang dilancarkan semalam telah
dirangka bagi memacu pelaburan berkualiti tinggi dan mampan di peringkat nasional
dan sektor strategik. Kerajaan akan terus mengemas kini kerangka insentif supaya
selaras dengan perkembangan semasa dan hala tuju pelaburan kebangsaan.

Dalam menarik pelaburan berkualiti tinggi, kerajaan komited untuk mencapai
tangga 10 teratas dunia sebagai negara berdaya saing menjelang tahun 2025.
Komitmen ini memerlukan usaha sama awam swasta yang akan diterajui melalui
Pasukan Petugas Khas Pemudah Cara Perniagaan (PEMUDAH).

Sebagai permulaan, Kementerian Kewangan akan menangani isu
dibangkitkan sektor swasta di dalam platform PEMUDAH dengan melaksanakan
pembaharuan berikut:

(i) membenarkan untuk menyerap kerugian terkumpul yang tidak

dapat diserap oleh syarikat dalam sektor yang mempunyai
tempoh /ong gestation sehingga maksimum 20 tahun seperti
bidang perladangan hutan dan projek hidroelektrik;

(ii) membenarkan aset tak ketara seperti perisian atau software
sebagai sebahagian takrifan loji di bawah Jadual 3, Akta Cukai
Pendapatan 1967;

(iii) bersetuju supaya hospital kebajikan yang berdaftar sebagai
Syarikat Berhad Menurut Jaminan diberi pengecualian cukai
pendapatan bersamaan amaun perbelanjaan kebajikan yang
dilakukan. Para penderma juga akan mendapat potongan
cukai sehingga 10 peratus;

(iv) pembayar cukai perlu membuat penghantaran elektronik bagi
pembayaran cukai mulai tahun taksiran 2024; dan

(v) melanjutkan kelonggaran tatacara dan peraturan perolehan
kerajaan antaranya membenarkan agensi kerajaan menaikkan
had nilai sebut harga daripada RM500,000 kepada RM800,000
sehingga akhir tahun 2023. [Minum air]

Tuan Yang di-Pertua, kerajaan akan terus menyokong pelaburan dalam
sektor-sektor berimpak tinggi dan strategik yang berupaya memacu pembangunan

negara.
