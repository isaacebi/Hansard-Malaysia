DR. 7.10.2022 11

Bagi mengurangkan bebanan golongan bekerja sendiri membayar caruman
PERKESO, kerajaan akan menanggung 80 peratus daripada nilai caruman tersebut.
Ini bermakna, orang bekerja sendiri seperti penghantar makanan, petani, nelayan,
penggiat seni FINAS dan penjaja, hanya membayar 20 peratus sahaja. Tahun
hadapan, inisiatif ini akan disediakan RM150 juta dan diperluas kepada mereka yang
bekerja sendiri seperti pemandu teksi dan pekerja gig sektor teknologi maklumat.

Tahun hadapan, kerajaan akan mula mewajibkan car'uman SKSPS kepada
semua sektor pekerjaan sendiri terutamanya sektor berisiko tinggi secara
berperingkat. Inisiatif ini akan bermula dengan sektor pengangkutan awam dan
penghantaran barangan ataupun makanan.

1630

Melihatkan kepada kepentingan membina simpanan hari tua yang
mencukupi, had caruman sukarela KWSP akan dinaikkan daripada RM60,000
kepada RM100,000 setahun. Bagi menggalakkan lagi caruman sukarela, kerajaan
juga akan meluaskan skop pelepasan cukai bagi premium insurans nyawa ataupun
caruman takaful hayat untuk meliputi caruman sukarela kepada KWSP sehingga
RM3,000.

Sukacita juga program i-Saraan akan dilanjutkan untuk tahun 2023 serta
ditambah baik dengan meningkatkan caruman padanan daripada RM250 kepada
RM300. Dengan peruntukan RM30 juta, inisiatif ini dijangkakan memanfaatkan lebih
100,000 pencarum.

Bagi menghargai sumbangan suri rumah, kerajaan berhasrat untuk
melanjutkan program Kasih Suri Keluarga Malaysia untuk tahun 2023 dan
memperkasa program ini melalui perlindungan tambahan di bawah skim PERKESO.
Suri rumah yang membuat caruman KWSP minimum RM60 setahun akan mendapat
insentif padanan tambahan kerajaan bernilai sehingga RM600 setahun merangkumi
RM480 simpanan KWSP serta RM120 caruman skim PERKESO. Program ini bakal
memanfaatkan 200,000 suri rumah dengan sumbangan kerajaan lebih RM120 juta.

Untuk meningkatkan pegangan ekuiti dalam kalangan bumiputera, sukacita
diumumkan jumlah had pegangan Amanah Saham Bumiputera (ASB) dan ASB2
dinaikkan kepada RM300,000 berbanding RM200,000. BSN juga akan menyediakan
dana pinjaman mudah untuk membantu B40 bumiputera melabur dalam ASB dengan
tawaran pinjaman pada kadar 1.5 peratus melibatkan dana RM100 juta.

Tuan Yang di-Pertua, secara keseluruhan kerajaan memperuntukkan lebih
RM55 bilion khusus untuk subsidi, bantuan dan insentif di bawah Bajet 2023. Jumlah
dana yang besar ini adalah bagi meminimumkan kos sara hidup antaranya melalui

kawalan harga barangan dan perkhidmatan.
