DR. 7.10.2022 9

Akhir sekali, bagi menggalakkan lebih ramai wanita kembali bekerja setelah
mengambil tempoh career break, kerajaan bercadang untuk mengecualikan cukai
pendapatan ke atas pendapatan yang diterima mulai taksiran 2023 hingga taksiran
2028.

Tuan Yang di-Pertua, aspek kebajikan kanak-kanak akan terus
dititikberatkan. Kerajaan menyediakan RM188 juta bagi program pendidikan awal
kanak-kanak di bawah Jabatan Kemajuan Masyarakat (KEMAS). Ini termasuk
pembinaan 10 buah taska KEMAS termasuk tiga projek baharu di Port Dickson,
Negeri Sembilan, Limbang, Sarawak dan Pasir Puteh, Kelantan.

Seperti yang telah diumumkan oleh Yang Amat Berhormat Perdana Menteri,
elaun pembantu KEMAS sukarela akan dinaikkan mulai tahun 2023.

Bagi meringankan beban kewangan ibu bapa yang memberikan pendidikan
awal anak-anak, kerajaan bersetuju melanjutkan sehingga tahun taksiran 2024,
pelepasan cukai sehingga RM3,000 ke atas bayaran yuran TASKA dan TADIKA
yang berdaftar.

Menurut Jabatan Perangkaan, kadar fertiliti negara pada 1970 ialah 4.9 orang
bayi untuk setiap wanita. Namun, kini telah jatuh ke tahap terendah iaitu 1.7 orang
bayi. Sementara itu, kanak-kanak daripada keluarga susah khususnya, berdepan
dengan masalah malpemakanan sehingga mengganggu tumbesaran mereka lebih-
lebih lagi sejak COVID-19 melanda.

Bagi meningkatkan kadar kelahiran dan dalam masa yang sama
mengurangkan masalah kanak-kanak bantut, di bawah_ inisiatif CahayaMata
Keluarga Malaysia, ibu daripada isi rumah penerima BKM yang melahirkan anak
pada tahun 2023 akan diberikan bantuan tunai secara one-off sebanyak RM500...
[Tepuk] dengan peruntukan RM150 juta. Jadi saya rasa, masih sempatlah lagi untuk
ambil peluang mendapatkan zuriat pada tahun hadapan. Akan tetapi, kenalah ingat
bahawa bantuan hanyalah kepada ibu dan bukan kepada bapa. [Ketawa]

Tuan Yang di-Pertua, golongan belia mewakili lebih seperempat populasi
negara. Sememangnya, pada tangan-tangan merekalah yang menentukan lakaran
wajah masa depan negara. Elok acuan kita, moleklah peribadi mereka.

Sungguhpun negara berjaya mencapai tahap guna tenaga penuh tetapi kadar
pengangguran bagi mereka di bawah 25 tahun, termasuk lepasan sekolah dan
institut pengajian tinggi masih berada pada tahap 11 peratus pada suku kedua 2022.
Hal ini akan terus diberikan perhatian.

Bagi memastikan anak muda diberikan akses pekerjaan sewajarnya,
kerajaan akan menyediakan insentif penggajian di bawah PERKESO kepada

majikan yang menggaji belia berumur 18 sehingga 30 tahun yang menganggur lebih
