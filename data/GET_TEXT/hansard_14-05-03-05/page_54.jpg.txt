DR. 7.10.2022 48

Tenaga Nasional Berhad juga akan merintis pelaksanaan Projek Internet
Luar Bandar dengan mengoptimumkan jaringan kabel elektrik untuk menyediakan
kemudahan jalur lebar berkelajuan tinggi. Projek inisiatif akan memanfaatkan lebih
60 ribu penduduk luar bandar dan disokong melalui geran sepadan sebanyak RM25
juta.

Bagi tahun 2023, Digital Nasional Berhad (DNB) akan memperluas rangkaian
5G di seluruh negara merangkumi 70 peratus kawasan berpendudukan tinggi. DNB
merancang untuk melaksanakan perbelanjaan infrastruktur bernilai RM1.3 bilion
dalam tahun 2023. Keluarga Malaysia juga bakal menikmati kelajuan internet lebih
pantas dan capaian internet 5G yang lebih murah.

Tuan Yang di-Pertua, seperti yang diutarakan oleh Yang Amat Berhormat
Perdana Menteri semasa Perhimpunan Agung Pertubuhan Bangsa-bangsa Bersatu
di New York baru-baru ini, kita perlu segera mempergiat usaha pembangunan
mampan dalam menangani krisis pemanasan global.
=1800

Kerajaan komited untuk mencapai pelepasan gas rumah kaca bersih sifar
seawal-awalnya tahun 2050. Bagi menyokong aspirasi ini, kita tidak boleh lagi
meneruskan sikap business as usual. Kesihatan planet (planetary health) perlu
diambil kira dalam Agenda Pembangunan Negara. Sehubungan dengan itu, kerajaan
telah membentangkan Rang Undang-undang Kualiti Alam Sekeliling 2022 Fasa 1
yang antara lain meningkatkan hukuman denda dan penalti kepada pesalah alam
sekitar.

Bagi menggalakkan pelaburan hijau, kerajaan mencadangkan melanjutkan
tempoh permohonan insentif Green Investment Tax Allowance (GITA) dan juga
Green Income Tax Exemption (GITE) hingga 31 Disember 2025 dengan menambah
baik tempoh galakan dari tiga kepada lima tahun bagi aktiviti hijau yang layak sebagai
contoh aktiviti solar berserta Battery Energy Storage System.

Selain itu, Skim Pembiayaan Teknologi Hijau (GTFS) turut akan ditambah
baik dengan:

(i) nilai jaminan dinaikkan kepada RM3 bilion sehingga tahun 2025;

(ii) skop pembiayaan diperluas khususnya kepada sektor EV

dengan had jaminan sehingga 60 peratus; dan

(iii) pembiayaan sektor sisa akan ditingkatkan tahap jaminannya

kepada 80 peratus.

Sebagai pinjaman mudah, BNM akan menyediakan RM1 bilion di bawah
Dana Pembiayaan Teknologi Tinggi dan Hijau bagi menyokong syarikat pemula

teknologi lestari yang inovatif dan RM1 bilion di bawah Dana Pembiayaan Peralihan
