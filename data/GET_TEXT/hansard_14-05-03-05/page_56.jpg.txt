DR. 7.10.2022 50

Tuan Yang di-Pertua, kawasan perlindungan menyimpan khazanah
biodiversiti yang tidak ternilai dan sekiranya tidak dipelihara, akan menjejaskan
ekosistem alam dan agenda pembangunan mampan. Alhamdulillah, hasil keringat
7,000 orang peserta berdaftar, Kempen Penanaman 100 Juta Pokok menjelang 2025
telah berjaya menanam lebih 46 juta pokok terdiri daripada lebih 1,300 spesies.
Kerajaan juga akan terus mempergiat projek restorasi hutan bagi menanam anak-
anak pokok antaranya di kawasan Hutan Simpan Wilayah Perhutanan Sandakan,
Sabah.

Meskipun perkembangan ini baik, namun, aktiviti yang memberi impak
kepada khazanah alam perlu segera dikawal. Ini termasuklah pembalakan haram
dan pembalakan besar-besaran serta penjualan hidupan yang _ dilindungi
termasuklah juga telur penyu. Maka, bagi menyokong usaha yang diambil kerajaan
negeri dalam mengurus dan meningkatkan keluasan kawasan perlindungan flora dan
fauna, kerajaan akan meningkatkan peruntukan Ecological Fiscal Transfer for
Biodiversity Conservation (EFT) kepada RM100 juta setahun iaitu penambahan
sebanyak RM30 juta.

Untuk memastikan hidupan liar dan habitat hutannya terus terpelihara,
kerajaan memperuntukkan RM36 juta bagi program perlindungan harimau, gajah
dan spesies liar lain. Dengan meningkatkan peruntukan kepada RM339 juta, bilangan
renjer komuniti yang mengawal biodiversiti kawasan hutan akan ditingkatkan
daripada 800 kepada 1,000 orang renjer dan digajikan daripada kalangan komuniti
tempatan khususnya Orang Asli dan veteran.

Bagi memperbaik, membersih dan merawat sungai di seluruh negara,
sejumlah RM216 juta disediakan untuk melaksanakan projek pemuliharaan
antaranya di Muara Sungai Merang, Terengganu dan Muara Sungai Perak.

Tuan Yang di-Pertua, kerajaan telah bekerjasama rapat dengan Yayasan
Hasanah sejak bermulanya COVID-19. Hasil kerjasama ini, ia telah berjaya
mengendalikan 177 projek melibatkan 125 perusahaan sosial dan NGO dan telah
memanfaatkan seramai 1.2 juta orang rakyat yang terkesan. Maka, bagi
memperkukuh kerjasama ini, sebanyak RM100 juta akan disediakan kepada
Yayasan Hasanah untuk menerajui usaha di peringkat komuniti seperti menjana
pendapatan, memastikan tiada yang ketinggalan dalam _ pendidikan dan
mempergiatkan program pemeriksaan kesihatan.

Ke arah memperkasa komuniti sebagai penggerak agenda kelestarian,
kerajaan juga menyediakan RM20 juta kepada UNDP dan Kumpulan Rentas Parti
Parlimen Malaysia bagi memperbanyak aktiviti program-program berkaitan SDG

secara usaha sama di antara kerajaan, masyarakat setempat serta industri.
