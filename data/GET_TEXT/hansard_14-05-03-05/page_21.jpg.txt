DR. 7.10.2022 15

mengikuti bidang profesional seperti kejuruteraan. Semasa Jelajah Bajet 2023, saya
berpeluang melawat USM untuk melihat sendiri usaha mereka memasang sistem
solar fotovolta di 90 lokasi bagi membekalkan tenaga bersih di kampus USM. Maka,
kerajaan menyediakan RM10 juta bagi menggalakkan universiti awam
membudayakan inisiatif kampus hijau, lebih RM300 juta juga disediakan bagi kerja-
kerja menaik taraf dan menyelenggara kemudahan universiti awam.

Seperkara lagi, jaringan digital di gedung-gedung ilmu juga akan terus
ditambah baik. Projek Malaysia Research and Education Network (MYREN) di
universiti awam, politeknik dan kolej komuniti diteruskan bagi menaik taraf kapasiti
bandwidth dengan peruntukan RM35 juta. Tanggal 2 Jun telah dipilih sebagai Hari
TVET Negara. Kerajaan menyasarkan sekurang-kurangnya 55 peratus lepasan SPM
akan melanjutkan pengajian dalam bidang TVET menjelang 2025.

Selaras dengan agenda memperkasa TVET yang diterajui oleh Majlis TVET
Negara, sejumlah RM6.7 bilion disediakan di bawah tujuh kementerian utama yang
melaksanakan pelbagai inisiatif TVET.

Antaranya, RM180 juta disediakan sebagai Dana Latihan TVET kepada
Perbadanan Tabung Pembangunan Kemahiran bagi menyediakan pinjaman untuk
manfaat 12,000 orang pelatih yang mengikuti program Persijilan Kemahiran
Malaysia. Kerajaan juga akan meneruskan program Sistem Latihan Dual Nasional
dengan peruntukan RM20 juta untuk manfaat 3,000 orang pelatih. Kerajaan
bercadang untuk melanjutkan sehingga 2024 pelepasan cukai pendapatan individu
sehingga RM8,000 untuk simpanan bersih tahunan dalam Skim Simpanan
Pendidikan Nasional.

Yang Amat Berhormat Perdana Menteri sebelum ini telah bersetuju untuk
menaikkan kadar pinjaman PTPTN serta menyediakan pinjaman komputer untuk
kumpulan M40 selain mengecualikan bayaran balik pinjaman PTPTN kepada semua
pelajar yang mendapat ijazah sarjana muda kelas pertama. Kepada peminjam
PTPTN yang perlu membayar hutang mereka, tanggungjawab itu hendaklah
dilunaskan. Ini sudah jelas malah menjadi tuntutan dalam agama. Jika tidak dibayar,
kita menafikan hak anak-anak Keluarga Malaysia untuk meraih peluang yang sama.

Bagi memudahkan pembayaran dan memupuk sikap bertanggungjawab,
Yang Amat Berhormat Perdana Menteri bersetuju untuk memberikan diskaun
bayaran balik pinjaman PTPTN bermula 1 November 2022 hingga 30 April 2023
dengan kadar yang berikut:

(i) diskaun 20 peratus atas baki hutang untuk penyelesaian penuh

pinjaman;
