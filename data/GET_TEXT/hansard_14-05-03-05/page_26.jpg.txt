DR. 7.10.2022 20

Henry Gurney, institut perlindungan dan pemulihan kerajaan serta pusat jagaan
bukan kerajaan yang berdaftar di bawah JKM. Berhubung kebajikan anak-anak di
bawah jagaan institusi JKM, kerajaan akan menubuhkan Pusat Transit Anjung Sinar
sebagai pusat sementara untuk mereka berteduh sebelum mendapat pekerjaan dan
memulakan hidup baharu. GLC juga akan membantu mereka dengan peluang
pekerjaan bersesuaian.

Tuan Yang di-Pertua, kerajaan tetap akan memastikan kebajikan dan
sokongan yang berterusan kepada para pesawah, nelayan dan pekebun kecil. Bagi
tahun hadapan kerajaan akan menyediakan:

(i) pelbagai subsidi dan insentif merangkumi subsidi harga padi,

baja padi, benih padi sah, baja padi huma dan Insentif
Pengeluaran Padi serta Insentif Tangkapan Hasil Nelayan
dengan peruntukan RM71.8 bilion iaitu meningkat RM100 juta
berbanding tahun ini; [Tepuk]

(ii) bantuan kepada pesawah padi diperkenalkan semula untuk

tahun 2023 dengan memberi bantuan sebanyak RM200
sebulan untuk tempoh tiga bulan atau semusim kepada 240
ribu pesawah dengan peruntukan RM228 juta;
(iii) Bantuan Musim Tengkujuh kepada pekebun kecil getah
sebanyak RM200 sebulan untuk tempoh empat bulan kepada
320 ribu pekebun kecil dengan peruntukan RM256 juta. Ini
bermakna pekebun kecil akan mendapat BMT sebanyak
RM800 berbanding RM600 sebelum ini;

(iv) bagi meningkatkan pendapatan pekebun kecil getah, Insentif
Pengeluaran Lateks diperkenalkan bersama dengan program

TARGET untuk menambah baik rantaian bekalan bahan mentah

getah melalui koperasi; dan

(v) Skim Perlindungan Pertanian akan diperkenalkan untuk

melindungi pengusaha pertanian daripada sebarang risiko
luar kawalan seperti cuaca, penyakit dan makhluk perosak,
bermula dengan pesawah padi.

Tuan Yang di-Pertua, Bajet 2023 turut responsif dalam menyokong aktiviti
perniagaan khususnya melibatkan Perusahaan Mikro, Kecil dan Sederhana (PMKS).
Kerajaan akan giat membantu syarikat PMKS melalui pemberian insentif dan
kemudahan pembiayaan yang pelbagai. Berdasarkan sasaran RMKe-12, PMKS
dijangka menyumbang 45 peratus kepada KDNK dan 25 peratus kepada jumlah

eksport negara menjelang tahun 2025.
