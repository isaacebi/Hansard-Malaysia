DR. 7.10.2022 46

(v) kerja-kerja awalan bagi membina 85 jambatan baharu untuk
menggantikan jambatan yang uzur serta tidak selamat dengan
peruntukan berjumlah RM54 juta.

Pemberian Penyelenggaraan Jalan Negeri (MARRIS) akan ditingkatkan
kepada RM5.2 bilion. Dalam usaha mengoptimum peruntukan ini, skop MARRIS
akan diperluas untuk merangkumi kerja penyelenggaraan jalan pertanian negeri di
bawah seliaan lembaga kemajuan pertanian. Kerajaan negeri juga dibenar untuk
menggunakan peruntukan MARRIS bagi membaiki dan mengganti jalan, jambatan
dan longkang yang rosak akibat bencana banjir selain terus membenarkan
penggunaan sehingga 20 peratus dana MARRIS peruntukan penyelenggaraan luar
skop.

Setakat Julai 2022, inisiatif Bank Bergerak yang melibatkan enam buah bank
dengan 15 buah kenderaan diubah suai telah melakukan lebih 36 ribu transaksi
antaranya di Mukah, Sarawak, Kota Setar, Kedah dan Batu Sapi, Sabah. Kerajaan
akan terus mengembangkan inisiatif ini peruntukan manfaat penduduk pedalaman
dengan peruntukan RM11 juta.

Tuan Yang di-Pertua, Sabah dan Sarawak akan terus meraih manfaat besar
daripada peruntukan pembangunan negara iaitu masing-masing sebanyak RM6.3
bilion dan RM5.4 bilion. Peruntukan ini antaranya peruntukan melaksanakan projek
infrastruktur air, elektrik, jalan raya, kesihatan dan kemudahan pendidikan.

Lima wilayah koridor utama negara akan menerima peruntukan keseluruhan
RM1.4 bilion iaitu meningkat dua kali ganda berbanding RM690 juta pada tahun ini.
Tahun hadapan, program utama yang dilaksanakan termasuklah:

(i) Projek Ladang Tenusu di Chuping, Perlis dengan kos RM80

juta;

(ii) Program Pembangunan Modal Insan di bawah ECERDC
antaranya bagi meningkatkan prestasi akademik anak-anak
B40 dengan peruntukan RM63 juta;

(iii) sistem pengangkutan Bas Rapid Transit di Johor dengan
peruntukan RM80 juta;

(iv) pembesaran Pelabuhan Kontena Sapangar Bay di Sabah
dengan peruntukan RM250 juta; dan

(v) Projek Infrastruktur Bekalan Air Samalaju Fasa 3 di Sarawak
dengan peruntukan RM100 juta.

Bagi merancakkan pertumbuhan ekonomi koridor, pakej galakan cukai sedia

ada yang akan tamat pada tahun ini akan ditambah baik dan dilanjutkan untuk

tempoh dua tahun lagi.
