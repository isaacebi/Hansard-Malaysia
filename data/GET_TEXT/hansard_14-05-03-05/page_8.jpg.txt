DR. 7.10.2022 2

Pada nyaman suasana petang, berdiri saya di sini adalah untuk melunaskan
amanah besar yang digalas Kementerian Kewangan sekian lama. Betapalah besar
amanah itu, besar juga usahanya. Maka, dalam merencana belanjawan negara buat
tahun yang mendatang, pasukan Kementerian Kewangan telah menjelajah serata
pelosok negara mengadakan lebih 200 sesi libat urus dengan industri dan pemegang
taruh. Mengkaji lebih 250 memorandum serta 12,000 cadangan awam.

Syahadan, terhasilInya satu dokumen yang natijahnya lengkap lagi tuntas.
Tuntas mewadahi cetusan hati sanubari pelbagai lapisan ‘syarikat’ — rakyat. [Dewan
riuh]. Tuntas mencakupi keperluan pembangunan berterusan negara dan tuntas
memastikan benteng-benteng ekonomi yang ampuh, menghadapi kemungkinan
persekitaran global bilamana geloranya menghempas persisiran pasaran negara
kita.

Ini adalah natijah siap siaga kita,

Ini adalah Bajet 2023.

Tuan Yang di-Pertua, sekalipun COVID-19 masih belum reda, dunia telah pun
keluar daripada lesu sementara. Malaysia sudah pun bergerak di fasa peralihan ke

endemik. Walau betapa deras samudera yang telah ditempuh, hakikatnya;

Kerajaan ini meneliti dan merancang teliti,
Dari PKP, berhati-hati dibuka semula ekonomi,
Dari sepi, kita kembali beraktiviti,

Warga diberi berjenis bantuan,

Peniaga diberi segala kemudahan,

Industri diberi pelbagai sokongan.

Bahawa kerajaan inilah, Kerajaan Keluarga Malaysia.

Di bawah nakhoda Yang Amat Berhormat Perdana Menteri, Kerajaan
Keluarga Malaysia telah berjaya mengemudi negara ke landasan pemulihan
ekonomi yang kukuh. Namun, masih ada yang mencanangkan kegusaran dan
menyebar khabar berniat mencetuskan kebimbangan. Sememangnya diakui, situasi
ekonomi global masih perlukan kita sentiasa berwaspada. Kemungkinan pergolakan
dalam geopolitik dunia dan penurunan pertumbuhan ekonomi dunia pastinya
menuntut setiap negara bukan sahaja Malaysia untuk bersedia anjal menghadapi
sebarang kemungkinan. Maka, marilah kita nilaikan beberapa petunjuk dan angka

berkenaan situasi ekonomi negara.
