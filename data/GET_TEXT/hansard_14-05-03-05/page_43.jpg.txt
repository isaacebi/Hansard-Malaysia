DR. 7.10.2022 37

perlindungan insurans atau takaful isi rumah atau home content yang bernilai
RM20,000 sebagai usaha meringankan beban peminjam yang terkesan dengan
bencana.

Dengan segala khidmat bakti yang dizahirkan selama ini, Yang Amat
Berhormat Perdana Menteri telah mengumumkan beberapa imbuhan kepada
penjawat awam semasa Majlis Amanat Perdana Perkhidmatan Awam Ke-18 pada
30 Ogos lalu.

Antara yang utama termasuklah kadar maksimum gantian cuti rehat (GCR)
yang boleh dikumpulkan bagi tujuan award wang tunai dinaikkan daripada 160
kepada 180 hari dengan anggaran implikasi kewangan RM100 juta setahun. Dengan
kenaikan tersebut, sukacita diumumkan bahawa kebenaran penebusan awal GCR
sehingga 50 peratus juga akan dinaikkan sehingga maksimum 90 hari. Diharapkan
kenaikan penebusan awal ini, dapat membantu penjawat awam yang memerlukan.

Kerajaan juga telah menambah cuti rehat khas pegawai perkhidmatan
pendidikan yang berkhidmat melebihi 10 tahun sebanyak lima hari menjadi 15 hari
bagi memberi manfaat kepada 500,000 guru untuk menguruskan hal-hal peribadi
dan berpeluang mengumpulkan GCR yang lebih tinggi.

Kerajaan juga telah bersetuju untuk memberikan Kenaikan Gaji Tambahan
Khas 2023 sebanyak RM100 kepada semua penjawat awam Gred 11 hingga 56
dengan implikasi kewangan RM1.5 bilion. Ini bermakna, jika seorang kakitangan
Gred 11 yang bergaji RM1,600 mendapat Kenaikan Gaji Tahunannya sebanyak
RM80 pada setiap bulan April, bagi tahun hadapan, beliau turut mendapat kenaikan
gaji tambahan khas 2023 sebanyak RM100 bermula pada bulan Januari 2023. Ini
menjadikan gaji akhir beliau pada tahun 2023 adalah sebanyak RM1,780 dan gaji ini
kekal dibawa ke tahun seterusnya.

Bagi tahun hadapan, kerajaan turut bersetuju memberikan Bantuan Khas
Kewangan kepada 1.3 juta orang penjawat awam Gred 56 ke bawah sebanyak
RM700 dan satu juta orang pesara kerajaan sebanyak RM350 dengan implikasi
kewangan berjumlah RM1.3 bilion.

Sukacita juga diumumkan, Yang Amat Berhormat Perdana Menteri telah
memutuskan supaya Bantuan Khas Kewangan Aidilfitri 2023 dinaikkan kepada
RM600 dan dibayar pada bulan Mac 2023. Bersama dengan Kenaikan Gaji
Tambahan Khas 2023, sebanyak RM100 yang berkuat kuasa Januari 2023 dan
Bantuan Khas Kewangan sebanyak RM700 menjadikan jumlah tambahan
keseluruhan untuk penjawat awam yang layak pada tahun 2023 adalah sebanyak
RM2,500.
