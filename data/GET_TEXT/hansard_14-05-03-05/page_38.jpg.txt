DR. 7.10.2022 32

bercadang melanjutkan insentif cukai bagi syarikat berstatus BioNexus untuk
permohonan yang diterima sehingga hujung 2024. Di samping itu, insentif ini akan
ditambah baik dengan pengecualian cukai pendapatan ke atas pendapatan
berkanun dinaikkan daripada 70 peratus kepada 100 peratus.

Bagi memacu produktiviti dan peningkatan kecekapan melalui automasi
khususnya dalam sektor pertanian, kerajaan bercadang untuk memberi Elaun Modal
Dipercepatkan dan mengecualikan cukai pendapatan 100 peratus ke atas
perbelanjaan modal. Insentif ini terpakai bagi sektor perkilangan, pertanian dan
perkhidmatan termasuk berkaitan perubatan yang mengadaptasi elemen Industri 4.0
serta pengusaha yang melaksanakan sistem reban tertutup.

Tuan Yang di-Pertua, kita sebagai Keluarga Malaysia amat berdukacita atas
bencana yang melanda negara. Sejak dua tahun kebelakangan, bencana banjir dan
tanah runtuh telah berlaku hampir di setiap negeri. Kepada mangsa-mangsa yang
terkesan, kerajaan menzahirkan ucapan takziah atas kehilangan harta benda dan
nyawa insan tersayang.

Sebermulanya kerajaan ini memegang mandat negara, beberapa keputusan
kritikal telah dibuat sebagai langkah mitigasi mendepani sebarang bencana alam.
Kerajaan ini juga, dengan segera telah menambah baik pemberian bantuan wang
ihsan di samping pelbagai lagi bantuan lain kepada mangsa yang terkesan.

Ke arah membina daya tahan negara, Kerajaan Keluarga Malaysia komited
untuk melaksanakan Rancangan Tebatan Banjir sehingga 2030 sebagai strategi
jangka panjang bagi beradaptasi dengan perubahan iklim di seluruh negara dengan
nilai keseluruhan RM15 bilion. Bagi tahun 2023, sebahagian besar projek akan
dianugerahkan dengan anggaran perbelanjaan RM700 juta. Antara projek utama
yang digerakkan termasuklah:-

(i) pelaksanaan projek Empangan Sabo bernilai RM562 juta di 46

lokasi seluruh negara bagi mengurangkan risiko banjir puing
dan banjir lumpur seperti tragedi banjir di Baling, Kedah;

(ii) pembinaan kolam takungan dwifungsi bernilai hampir RM2
bilion melibatkan jajaran di sepanjang Sungai Klang dan
Sungai Rasau, Selangor sebagai strategi serampang dua mata
mengatasi masalah banjir dan sebagai sumber penyimpanan
bekalan air mentah;

(iii) projek fasa tambahan Lembangan Sungai Bersepadu di

Sungai Golok, Kelantan bernilai RM500 juta ringgit; dan
(iv) penaiktarafan sistem ramalan cuaca bagi memperkasa

ramalan dan amaran banjir di peringkat nasional.
