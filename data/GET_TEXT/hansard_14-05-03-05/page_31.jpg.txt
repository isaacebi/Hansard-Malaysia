DR. 7.10.2022 25

(ii) pengecualian cukai 100 peratus diberikan ke atas pendapatan
berkanun bagi pengendali pelancongan yang membawa
sekurang-kurangnya 200 pelancong asin setahun atau
mengendalikan sekurang-kurangnya 400 pelancong tempatan;

(iii) pengecualian duti eksais 50 peratus ke atas pembelian
kenderaan pelancongan CKD bagi kegunaan kereta sewa dan
pandu serta bas persiaran; dan

(iv) Elaun Pelaburan Semula bagi projek perhotelan dan
pelancongan terpilih diperkenalkan di bawah Akta Cukai
Pendapatan 1967.

Saya berpeluang melawat Petaling Street yang telah diberi nafas baharu hasil
kerjasama ThinkCity dengan DBKL. Bagi terus mentransformasikan bandar Kuala
Lumpur menjadi hab kreatif dan budaya, RM10 juta diperuntukkan kepada ThinkCity
untuk inisiatif penjanaan semula pusat bandar.

Bagi menjadikan Malaysia sebagai destinasi utama pelancongan kesihatan,
galakan cukai sedia ada untuk eksport perkhidmatan jagaan kesihatan swasta akan
dilanjutkan sehingga tahun 2025. Dalam masa yang sama, Malaysia Healthcare
Travel Council turut disediakan RM20 juta bagi memperkukuh kedudukan Malaysia
sebagai destinasi pilihan pelancong kesihatan.

Tuan Yang di-Pertua, bagi memastikan kemampanan kewangan kerajaan,
Bajet 2023 bertanggungjawab untuk merealisasikan langkah pembaharuan fiskal.
Bajet ini juga komited untuk membina ketahanan negara sebagai persediaan
mendepani apa jua cabaran masa hadapan.

Bagi tahun 2022, asalnya diperuntukkan RM332 bilion dengan sasaran defisit
enam peratus. Ekoran tekanan inflasi global dan peningkatan harga komoditi,
kerajaan mengambil langkah responsif dengan mengawal harga barang serta
menambah baik subsidi barangan pengguna. Demi melindungi Keluarga Malaysia,
peruntukan bagi tanggungan, bantuan dan subsidi melonjak daripada RM31 bilion
kepada RM77.7 bilion. Namun, kerajaan kekal bertanggungjawab menguruskan
kewangan negara supaya perbelanjaan tambahan dipadankan dengan _hasil
tambahan atau penjimatan perbelanjaan lain. Dengan itu, kerajaan dapat mengawal
dan mengurangkan paras defisit kepada 5.8 peratus daripada KNDK pada tahun
2022.

Walaupun Bajet 2023 ditingkatkan perbelanjaan sehingga RM372 bilion iaitu
bajet terbesar dengan dasar fiskal yang mengembang, sebagai kerajaan
bertanggungjawab ia akan diimbangi dengan komitmen untuk melaksanakan

konsolidasi fiskal bagi memastikan kemampanan kewangan negara.
