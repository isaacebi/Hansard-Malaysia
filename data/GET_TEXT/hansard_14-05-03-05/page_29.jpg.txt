DR. 7.10.2022 23

dan modal kerja pusingan kepada syarikat berpotensi tinggi yang masih terjejas
ekoran krisis COVID-19.

Sejak tahun 2009, kerajaan melalui Syarikat Jaminan Pembiayaan
Perniagaan (SJPP) telah memudahkan PKS mendapatkan pinjaman bank dengan
menjamin hampir 50,000 syarikat bernilai keseluruhan jaminan RM48 bilion. Untuk
tahun 2023, SUPP akan menyediakan jaminan pembiayaan sehingga RM9 bilion bagi
PKS khususnya untuk sektor-sektor strategik iaitu agromakanan, teknologi mampan,
pelancongan serta vendor minyak dan gas.

Inisiatif jaminan ini pastinya akan terus membantu syarikat-syarikat PKS
mendapatkan pembiayaan baharu yang sebelum ini sukar diperoleh. Inovasi
kewangan berbentuk baharu seperti kaedah pendanaan awam, ekuiti atau Equity
Crowdfunding (ECF) akan terus disokong. Instrumen ini berjaya menyediakan
pembiayaan modal pada syarikat pemula seperti Green Lagoon Technology,
pengendali loji biogas melalui ekonomi kitaran bagi menjana tenaga hijau daripada
sisa kelapa sawit. Begitu juga perusahaan sosial seperti Athena Holdings yang
menerajui usaha inovatif menyediakan produk mesra alam untuk wanita.

Bagi menyokong syarikat pemula dalam agenda kelestarian dan perusahaan
sosial, kerajaan akan menyediakan dana Malaysia Coinvestment Fund (MyCIF)
sebanyak RM30 juta sebagai tambahan kepada dana ECF. Selain itu kerajaan juga
bercadang memperluas skop galakan cukai sedia ada bagi pelabur individu dalam
syarikat pemula melalui equity crowdfunding meliputi pelaburan yang dibuat melalui
syarikat nomini perkongsian liabiliti terhad.

Tuan Yang di-Pertua, alhamdulillah sejak pintu sempadan dibuka sektor
pelancongan sudah mulai pulih. Setakat Julai, Malaysia menerima ketibaan 3.2 juta
pelancong dengan pendapatan RM9.4 bilion. Pun begitu, ini masih belum
menggambarkan pencapaian sebelum COVID-19 antaranya ekoran dasar China
yang masih tidak menggalakkan rakyatnya ke luar negara.

Tahun 2023, kerajaan menyasarkan ketibaan pelancongan asing lebih
daripada 15 juta pelancong dengan nilai pendapatan RM47.6 bilion. Bagi
memperkukuh pemulihan sektor pelancongan RM200 juta disediakan untuk galakan,
promosi dan pemasaran. Antaranya kerajaan akan menumpukan kepada pelancong
bernilai tinggi daripada segmen pasaran khusus atau niche market seperti
ekopelancongan, sukan golf dan skuba serta konvensyen antarabangsa.

Sebanyak RM90 juta disediakan dalam bentuk geran sempadan untuk
program seperti Geran Padanan Galakan Melancong (GAMELAN) yang melibatkan

kempen, promosi dan pemasaran bersama industri. Geran sempadan juga
