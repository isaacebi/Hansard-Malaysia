DR. 7.10.2022 19

meningkatkan bilangan penerima. Kerajaan juga terus menyediakan geran
berjumlah RM21 juta untuk menyokong operasi institusi penjagaan warga emas,
kanak-kanak dan OKU swasta yang dikendalikan oleh NGO.

Kebajikan Orang Kurang Upaya akan terus diberi perhatian di samping
melaksanakan inisiatif yang berupaya menggilap potensi OKU untuk menyumbang
kepada ekonomi diri. Tahun 2023, sejumlah RM1.2 bilion disediakan khusus untuk
OKU antaranya melalui Bantuan Penjagaan Pesakit Kronik, Elaun OKU Tidak
Berupaya Kerja dan Elaun Pekerja Cacat.

Dalam menggalakkan lebih ramai OKU berniaga, kerajaan akan terus
memperkasa Skim 1 OKU 1 Perniagaan dengan mengecualikan bayaran fi
pendaftaran dan pembaharuan lesen perniagaan di bawah Suruhanjaya Syarikat
Malaysia.

Semasa #T7eamMOF bersama-sama komuniti OKU, terdapat cadangan untuk
memperbanyak perkhidmatan pintu ke pintu bagi memudahkan pergerakan komuniti
OKU. Maka, sebagai usaha merealisasikan hasrat ini, RM10 juta disediakan bagi
pemberian baucar perjalanan kepada OKU melalui perkhidmatan e-hailing.

Pendidikan untuk anak-anak OKU akan terus diperkasa. Bagi melindungi
kebajikan murid dan guru pendidikan khas, kerajaan menyediakan RM20 juta untuk
membekalkan peralatan mengajar serta menambah baik fasiliti di sekolah
berkeperluan khas. Seperkara lagi, bagi memberi peluang kepada ibu bapa
menghantar anak-anak OKU ke tempat asuhan yang selamat semasa mereka
bekerja, kerajaan menyediakan insentif knas bagi menubuhkan 50 buah taska OKU
baharu berbanding 13 buah yang sedia ada.

Kini terdapat 260 ribu orang OKU yang layak menerima BKM. Bagi
memastikan capaian maklumat yang tuntas dan tepat, Kementerian Kewangan akan
memperintiskan Pusat Panggilan Mesra OKU dengan menggunakan mod panggilan
video bersama khidmat jurubahasa isyarat bagi menyampaikan maklumat kepada
OKU.

Tuan Yang di-Pertua, golongan banduan turut punyai peluang bekerja dalam
pelbagai bidang yang dikendalikan Jabatan Penjara. Tahun 2023, RM10 juta
disediakan di bawah inisiatif Agropenjara bagi memperluas aktiviti pertanian dan
perladangan melibatkan 70 hektar tanah penjara. Peruntukan ini antaranya untuk
meluaskan penternakan lebah kelulut di Penjara Prabebas Dusun Dato’ Murad,
Melaka dan meningkatkan bekalan ikan air tawar segar di Pusat Koreksional
Kamunting, Perak.

Bermula 2023, potongan cukai tambahan kepada majikan yang menggaji

antaranya bekas banduan turut dipanjangkan kepada bekas penghuni Sekolah
