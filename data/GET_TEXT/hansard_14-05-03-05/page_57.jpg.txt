DR. 7.10.2022 51

Yang Amat Berhormat Perdana Menteri ialah suri teladan buat kita semua
kerana beliau berbangga memberi mesej tegas di pentas dunia dengan bahasa
Melayu. Maka, memperkasa bahasa Melayu, Kementerian Luar Negeri disediakan
RM65 juta untuk berkolaborasi dengan agensi berkaitan bagi melaksanakan Program
Diplomasi Bahasa dan Budaya ke arah pengantarabangsaan khazanah negara ini.

Di samping bahasa Melayu sebagai bahasa kebangsaan, kerajaan turut
menyokong usaha untuk meraikan kepelbagaian di Malaysia dan memelihara
pelbagai bahasa dan budaya lain khususnya di peringkat komuniti seperti Kadazan
Dusun dan Siam dengan peruntukan RM10 juta. Beg yang saya gunakan hari ini
untuk membawa buku ucapan Bajet 2023 ialah hasil penenun Sarawak daripada
Tanoti sebuah perusahaan sosial di Sarawak. [Tepuk]

Corak tenunan songket pada beg ini melambangkan enam suku kaum utama
di Sarawak iaitu Orang Ulu, Melayu, Bidayuh, Iban, Melanau dan Cina. Kepelbagaian
motif tersebut bergabung untuk menghasilkan beg yang menarik ini.

Sama juga dengan kepelbagaian latar belakang kita di Malaysia. Jika digarap
dan digabung akan membentuk Keluarga Malaysia yang kukuh dan harmoni. Kami
berharap Bajet 2023 ini sedikit sebanyak dapat menyumbang kepada mengeratkan
talian antara ahli Keluarga Malaysia, membantu semua yang perlu dan menyumbang
kepada kesejahteraan dan kemakmuran negara. [Minum air]

Beberapa Ahli: Angkat beg, angkat beg.

Datuk Seri Utama Tengku Zafrul bin Tengku Abdul Aziz: Beg Dato’ Seri
Hisham mahal sangat. [Ketawa]

Tuan Yang di-Pertua dan sekalian Keluarga Malaysia, kini sampailah kita di
hujung pembentangan Bajet 2023 ini. [Dewan riuh] Alhamdulillah, tugas ini sudah
hampir usai, amanah yang digalas dekat terlaksana.

Setahun dua yang lalu, negara diselubungi seribu kebimbangan dan
ketidaktentuan. Kita telah menyaksikan pelbagai perit jerih demi kelangsungan
rakyat dan peniaga. Hari ini, jalan raya kota kembali sesak dengan urusan warga
kerja, anak-anak kembali girang berlari-lari di laman sekolah, di pintu-pintu
sempadan kita berpusu-pusu pelawat keluar dan masuk ke tanah air.

Kini, cabaran faktor-faktor global luaran pula timbul, namun kerajaan tidak
mengerti erti lelah dan akan terus nekad untuk menjadi dahan teguh bagi pautan
rakyat yang memerlukan. Bajet 2023 ini diharap dapat menjadi penawar seterusnya
kepada pelbagai keperihan yang dialami rakyat buat masa ini. Moga-moga ia dapat
terus menyerlahkan jalan ke hari esok, di mana insya-Allah menanti masa depan

yang lebih cerah.
