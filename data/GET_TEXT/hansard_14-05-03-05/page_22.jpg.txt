DR. 7.10.2022 16

(ii) diskaun 15 peratus untuk bayaran sekurang-kurangnya 50

peratus daripada baki hutang dalam sekali bayaran; dan

(iii) diskaun 15 peratus untuk bayaran secara potongan gaji atau

debit terus berjadual.

Tuan Yang di-Pertua, Majlis Perumahan Mampu Milik Negara telah
menyasarkan pembinaan 500,000 unit rumah mampu milik di seluruh negara
menjelang 2025. Untuk menggalakkan pemilikan rumah pertama, sebelum ini duti
setem bagi rumah bernilai RM500,000 ke bawah telah dikecualikan sepenuhnya
hingga akhir tahun 2025. Sukacita saya umumkan, berhubung urusan surat cara
pindah milik harta tanah dan perjanjian pinjaman bagi rumah bernilai lebih
RM500,000 hingga RM1 juta, pengecualian bayaran duti setem akan dinaikkan
daripada 50 peratus kepada 75 peratus sehingga 31 Disember 2023. [Dewan tepuk]
Sebagai contoh, pengecualian 100 peratus atas pembelian rumah_bernilai
RM300,000 bakal menjimatkan RM6,500 sementara pengecualian 75 peratus atas
pembelian rumah RM750,000 bakal menjimatkan wang rakyat sebanyak RM15,000.

Pada masa ini, pengecualian duti setem sepenuhnya diberikan ke atas surat
cara pindah milik harta tanah antara suami isteri tetapi hanya 50 peratus kepada ibu
bapa dan anak. Memandangkan kasih sayang antara ibu bapa dan anak tidak
mungkin lah separuh, kerajaan bercadang mulai tahun 2023, semua pindah milik
harta tanah atas dasar kasih sayang antara keluarga seperti daripada suami kepada
isteri, bapa kepada anak atau datuk kepada cucu hanya dikenakan duti setem
sebanyak RM10. [Dewan tepuk]

Tahun hadapan, peruntukan bagi bina baharu dan baik pulih rumah di luar
bandar akan ditingkatkan daripada RM360 juta kepada RM460 juta. Di samping itu,
kadar siling bantuan bina baharu rumah turut dinaikkan, contohnya daripada
RM68,000 kepada RM79,000 seunit di Sabah dan Sarawak. Sehubungan itu 3,000
buah rumah baharu akan dibina dengan lebih separuh daripadanya di Sabah dan
Sarawak.

Untuk kawasan bandar pula, Program Perumahan Rakyat (PPR) disediakan
peruntukan RM367 juta termasuk projek baharu di Marang, Terengganu dan Arau,
Perlis untuk manfaat 12,400 bakal penghuni baharu. Program Rumah Mesra Rakyat
pula melibatkan pembinaan 4,250 unit rumah dengan peruntukan RM358 juta.
Syarikat Jaminan Kredit Perumahan (SJKP) menyediakan jaminan kerajaan atas
pinjaman perumahan terutamanya untuk membantu peminjam tanpa pendapatan
tetap seperti pekerja e-hailing yang telah membantu lebih 14,000 peminjam. Bagi
membantu sehingga 12,000 peminjam pada tahun 2023, kemudahan jaminan

kerajaan melalui SJKP akan ditingkatkan sebanyak RM3 bilion.
