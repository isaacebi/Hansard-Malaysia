10 DR.02.12.2021

01040

Jadi, saya faham dan akan bertindak dengan bersungguh-sungguh supaya
Kementerian Belia dan Sukan lebih membantu the lead ministry iaitu Kementerian
Pembangunan Wanita, Keluarga dan Masyarakat untuk mengerakkan lebih banyak
program yang boleh memberi awareness kepada anak-anak muda ini. Terima kasih.

Tuan Yang di-Pertua: Yang Berhormat Pasir Mas, ringkas boleh?

Tuan Ahmad Fadhli bin Shaari [Pasir Mas]: Terima kasih Yang Berhormat
Menteri. Satu jawapan yang bagus.

Cuma, setujukah Yang Berhormat Menteri sekiranya saya turut mencadangkan
bahawa dalam isu perkahwinan bawah umur ini, pihak berkuasa agama negeri juga perlu
untuk dilibatkan? Ini kerana enakmennya berbeza di setiap negeri. Saya ambil contoh di
Selangor, Enakmen Keluarga Islam 2003 menunjukkan  perkahwinan boleh
diakadnikahkan di bawah enakmen ini bagi lelaki berumur 18 tahun dan perempuan
berumur 16 tahun. Dan ia berbeza setiap negeri.

Jadi, setuju kah Yang Berhormat Menteri bahawa pihak berkuasa agama negeri,
mereka juga perlu dilibatkan dan dalam masa yang sama, mereka perlu diminta
pandangan berhubung dengan isu perkahwinan bawah umur ini tentang apakah relevancy
dan apakah rasional di sebalik penetapan enakmen-enakmen ini? Terima kasih.

Dato’ Seri Ahmad Faizal bin Azumu: Terima kasih sahabat saya Yang
Berhormat dari Pasir Mas. Saya bersetuju dengan pandangan tersebut. Persoalan itu
lebih kepada saya terima sebagai satu pandangan yang akan mengerakkan saya dan
kementerian untuk bekerjasama dengan pihak-pihak negeri untuk sama-sama kita
mencari jalan agar ianya dapat diselaraskan dan permasalahan berkenaan dengan
perkahwinan anak yang begitu muda ini di kalangan umur belasan tahun ini dapat kita
kurangkan. Terima kasih dan, insya-Allah, sama-sama kita dapat lakukan perkara ini.

Tuan Yang di-Pertua: Terima kasih. Yang Berhormat semua, sekarang tamatlah
sesi untuk waktu pertanyaan-pertanyaan Menteri pada hari ini. Terima kasih Yang
Berhormat semua.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

[Soalan No. 1 — YB. Datuk Robert Lawson Chuat (Betong) tidak hadir]

2. Tuan Sivakumar Varatharaju Naidu [Batu Gajah] minta Menteri Kesihatan
menyatakan sama ada doktor-doktor pakar bukan klinikal yang mempunyai kelayakan
ikhtisas yang diiktiraf oleh kerajaan juga diberi layanan yang sama rata dengan doktor-
doktor pakar klinikal dari segi perjawatan, penggajian, kenaikan pangkat dan sebagainya.

Timbalan Menteri Kesihatan II [Datuk Aaron Ago Dagang]: Terima kasih Yang
Berhormat. Tuan Yang di-Pertua, berdasarkan rekod Kementerian Kesihatan Malaysia
hingga 30 September 2021, jumlah pakar perubatan adalah seramai 6,066 orang iaitu
6,042 orang adalah pakar perubatan lantikan tetap dan 24 adalah pakar perubatan
lantikan kontrak. Daripada jumlah tersebut, seramai 457 orang adalah merupakan pakar
perubatan keluarga dan 467 orang lagi merupakan pakar kesihatan awam.

Doktor-doktor pakar bukan klinikal yang mempunyai kelayakan ikhtisas yang
diiktiraf oleh kerajaan juga diberi layanan yang sama rata dengan doktor-doktor pakar
klinikal daripada segi penggajian dan kenaikan pangkat.

Pada masa ini, laluan kerjaya pegawai perubatan yang berkhidmat di kementerian
dibahagikan kepada dua laluan iaitu laluan pakar dan laluan bukan pakar.
