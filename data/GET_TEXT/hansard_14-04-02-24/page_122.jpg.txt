112 DR.02.12.2021

Akibat itu, kita lihat juga dibangkitkan oleh Yang Berhormat Raub tentang projek
bekalan air bagi mengatasi kekeruhan di Loji Sungai Bilut, Sungai Semantan dan Sungai
Klau. Bilamana siap pembinaan mendapan ini — kita dalam proses menyiapkan tiga ini
dan LRA dijangka dapat beroperasi walaupun NTU mencapai tahap 5,000 NTU.

Loji-loji yang terlibat dalam kerja-kerja pembaikan ialah LRA Bilut, RM8.4 juta,
kemajuan 33 peratus dan dijangka siap April 2022. LRA Semantan, RM5.68 juta dengan
kemajuan 57 peratus dan dijangka siap Februari 2022. Dan LRA Sungai Klau, RM3.6 juta
dengan kemajuan 67 peratus dan dijangka siap pada Februari 2022.

Yang Berhormat Sepang membangkitkan soal penglibatan — walaupun beliau
tidak ada, saya fikir soalan ini perlu dijawab supaya tidak timbul spekulasi yang tidak betul.

Tuan Abdul Latiff bin Abdul Rahman [Kuala Krai]: Kuala Krai ada. Kuala Krai
ada dalam Dewan.

Dato’ Sri Tuan Ibrahim bin Tuan Man: Yang Berhormat Sepang. Yang
Berhormat Sepang tidak ada tetapi saya hendak jawab sebab dia menimbulkan ada
tohmahan sedikit.

Saya hendak jelaskan bahawa, untuk makluman, KASA tidak pernah memberi
kebenaran rasmi kepada Yang Berhormat Senator Jaziri untuk hadir ke Ekspo Dubai.
Kehadiran Yang Berhormat Senator Jaziri ke Ekspo Dubai adalah atas kapasiti sendiri
dan tiada dibiayai oleh Kementerian Alam Sekitar dan Air.

Mengenai isu penglibatan yang disebutkan kawan-kawan kepada Penolong
Setiausaha Bahagian Adaptasi Perubahan Iklim di Ekspo Dubai, KASA_ ingin
memaklumkan tiada penglibatan individu yang tidak berkenaan dalam ekspo tersebut.
Kesemua yang hadir adalah berdasarkan kepakaran dalam bidang masing-masing dan
dijemput sebagai penceramah dalam program-program rasmi sahaja. Manakala
kehadiran individu itu di atas tanggungan peribadi, bukan tanggungan daripada dana
kerajaan. [Tepuk]

Tentang Yang Berhormat Kubang Pasu. Yang Berhormat Kubang Pasu
membangkitkan tentang bantuan RM10 juta kepada IWK. Untuk makluman, bantuan
kewangan kepada IWK adalah bagi menampung kos operasi IWK yang tidak boleh
ditampung melalui kutipan tarif. Tarif IWK ini telah pun tidak pernah naik sejak mula ia
diwujudkan.

Melalui Pelan Pemulihan Perniagaan IWK, KASA menjangkakan bantuan
kewangan kepada IWK dapat kita kurangkan berperingkat bilamana IWK sendiri telah
merancang beberapa program untuk mencari dana bagi menampung projek-projek
tersebut. Ini termasuklah untuk menyemak semula tarif pembetungan dan sebagainya.

Walau bagaimanapun, saya hendak beri jaminan bahawa semakan-semakan, kita
akan beri keutamaan kepada mereka yang susah untuk tidak menanggung kos kenaikan
tersebut dan kita akan tampung melalui beberapa program-program yang lain.

Satu perkara yang saya fikir saya perlu jawab — takut masa tidak sempat — ialah
berhubung kenapa negeri Sabah banyak yang membuat pinjaman bekalan air, tidak
melalui geran.

Untuk makluman Dewan yang mulia, peraturan-peraturan yang ada menunjukkan
bahawa negeri-negeri yang telah melakukan migrasi kepada Kerajaan Pusat, semua
pembangunan air kawasan luar bandar akan diinovasi, ditukar dalam bentuk geran.
Manakala negeri-negeri yang tidak melakukan migrasi, maka ia kekal dalam bentuk
pinjaman diberi oleh Kerajaan Pusat kepada kerajaan negeri.

Sehingga setakat ini, di Semenanjung, Terengganu belum melakukan migrasi
kepada pusat, dan juga Sabah dan Sarawak. Oleh kerana itu, walaupun ia tidak dalam
bentuk geran tetapi pinjaman paling besar diberi untuk selesaikan masalah air ialah untuk
Sabah dan Sarawak. Kita berusaha supaya projek-projek yang dibuat di peringkat negeri,
pelantikan kontraktor pemantauan kepada projek dan sebagainya diurus oleh syarikat air
negeri. Sila.
