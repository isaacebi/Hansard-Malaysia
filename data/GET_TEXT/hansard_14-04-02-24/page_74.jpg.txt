64 DR.02.12.2021

tempoh untuk mana-mana yang menghadapi masalah boleh difikirkan macam mana
hendak ditangani dan saya rasa dia tidaklah seteruk macam apa yang hendak dilakukan
di Johor iaitu hari ini menang, esok cuti terus.

Akan tetapi dalam kes kita, sudah menang, sudah beri notis, ada lah tempoh
sehari dua untuk membuat sedikit pengubahsuaian dan pengurusan persoalan cuti yang
tergempar. Akan tetapi ia bukan cuti yang diwartakan, maka di situ mungkin sefaham
saya pihak majikan boleh menimbangkan opsyen-opsyen yang boleh dan perlu diambil.

Namun demikian, saya juga setuju bahawa untuk masa-masa yang akan datang,
kita boleh bincang bersama cara yang terbaik, cara untuk hendak menunjukkan
penghargaan kepada pencapaian kerana kita yakin bahawa tahun hadapan pun kita akan
menang lagi. So bagi saya, yang lebih bermakna dengan mengembalikan stadium itu
kepada KLFA ataupun kepada KL City F.C. supaya kita boleh mencapai impian kita untuk
mendapat double bagi tahun hadapan.

Hanya dalam soal jambatan untuk Labuan ini, saya hendak tahu ia punya status.
Apa keadaannya kerana semasa kita berhenti dahulu, kita dapati bahawa persoalan
survey hendak dilakukan dan akan ada ia punya proposal pembangunan dan pembinaan
jambatan bagi Labuan. Sekian, terima kasih.

Tuan Pengerusi [Dato' Mohd Rashid Hasnon]: Terima kasih. Seterusnya saya
menjemput Yang Berhormat Alor Gajah.

3.46 ptg.

Datuk Seri Mohd Redzuan bin Md Yusof [Alor Gajah]: Terima kasih Tuan
Pengerusi. Saya ingin merujuk kepada Bekalan 32, Kementerian Wilayah Persekutuan.
Butiran 020000 — Pembangunan Komuniti dan Kesejahteraan Bandar dan juga
sosioekonomi yang perbelanjaan dianggarkan lebih kurang jumlahnya sebanyak RM150
juta.

Saya ingin menarik perhatian Kementerian Wilayah Persekutuan berkenaan
pengumuman komitmen kerajaan dalam inisiatif pelepasan karbon sifar bersih atau net-
zero emissions seawal tahun 2050. Ini sangat menarik minat saya dalam agenda
memperkasa Kuala Lumpur selaku ibu negara yang juga boleh dipanggil smart city dalam
masa akan datang dan juga bandar raya terbesar di Malaysia. Tambah lagi keluasannya
seluas 243 kilometer persegi merupakan pusat perdagangan dan kewangan
antarabangsa yang menjadi tarikan akan datang.

Sehingga hari ini, terdapat 17 buah negara telah membuat sasaran untuk menjadi
negara yang 100 peratus zero carbon emissions menjelang tahun 2050. Menurut sumber
kandungan CO2 ataupun karbon dalam bandar di Malaysia berada di kedudukan
particulate matter (PM2.5) dengan izin, 2.5 mikron iaitu 50 peratus lebih tinggi berbanding
dengan tanda aras oleh World Health Organization.

Ini mesej yang sangat jelas menunjukkan bandar di Malaysia mengalami masalah
pencemaran alam sekitar. _Sehubungan dengan itu, melalui Butiran 020100 —
Sosioekonomi dan Butiran 020200 — Dewan Bandaraya Kuala Lumpur.

Saya berpandangan agar peruntukan perlu diberi keutamaan yang lebih bagi
melestarikan agenda karbon sifar bersih, di dalam Ibu Negara kita iaitu Kuala Lumpur
melalui penggunaan kemajuan teknologi terkini.

Bandar yang menggunakan kemajuan teknologi dapat menangani isu-isu
perbandaran yang meningkatkan kehidupan, pertumbuhan ekonomi, kemapanan alam
sekitar dan pengurusan bandar yang lebih efisien dan selamat.

Antara implementasi atau pelaksanaan penggunaan kemajuan teknologi yang
paling mudah dan paling pantas buat masa ini adalah menggalakkan penggunaan
kenderaan electric vehicle, dengan izin, di dalam Bandaraya Kuala Lumpur. Pengguna
electric vehicle mampu mengurangkan asap pencemaran dari ekzos, dapat meningkatkan
indeks kesihatan penduduk di sekitar Bandaraya Kuala Lumpur sekali gus mengurangkan
masalah kesihatan dan kos yang disebabkan oleh pencemaran udara.
