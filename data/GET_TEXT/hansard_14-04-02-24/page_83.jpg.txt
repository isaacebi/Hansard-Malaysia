DR.02.12.2021 73

Butiran 030200 — Perbadanan Pembangunan Kampong Bharu. Saya hanya minta
kalau boleh tahun depan kita tambah lagi kampung seperti Kampung Sungai Penchala
supaya ada dana untuk bantu kampung-kampung seperti ini. Nombor tujuh, 030300 —
Pejabat Tanah dan Galian Wilayah Persekutuan. Saya hendak dapatkan pengesahan
sama ada betul atau tidak semua kerja penguatkuasaan di Wilayah Persekutuan sekarang
semua on hold. Saya hendak tahu betul atau tidak.

Lagi satu adalah saya minta Yang Berhormat Menteri carikan tapak padang awam
untuk kawasan seperti Mont Kiara yang mempunyai density tinggi. Mereka sekarang
semua berekreasi di atas jalan raya dan semasa lock down memang kita lihat dalam
kondo itu tidak cukup dan populasi sini sangat tinggi. Butiran 040300 — Penyelenggaraan
Bas Putrajaya. Ini bagus tetapi untuk kawasan yang lain seperti yang kita bangkitkan, kita
tidak lihat lagi kawasan Ahli Parlimen yang lain, kita tidak ada laluan bas seperti ini untuk
memberikan perkhidmatan percuma kepada penduduk kita.

Akhir sekali untuk 02000 — Jalan-jalan dan Jambatan-jambatan. Saya hendak
tahu apakah status, berapakah aduan pothole yang Yang Berhormat Menteri telah terima
setelah mengumumkan nombor telefon Yang Berhormat Menteri. Kalau boleh bentangkan
di sini supaya kita tahu kerana kita tahu peruntukan ini memang tidak cukup untuk kita
turap jalan-jalan yang kerap digunakan dan banyak jalan berlubang.

Jadi, ini satu masalah serius di Kuala Lumpur. Akhir sekali 08000 — Baikpulih
Sungai. Saya minta pertimbangan khas untuk Sungai Toba dan pastikan tempat ini tidak
banjir lagi kerana kampung-kampung di sekitar Sungai Toba ini setiap kali banjir kilat,
kerosakan mereka agak teruk. Terima kasih Tuan Pengerusi.

Tuan Pengerusi: Terima kasih Yang Berhormat Segambut. Yang Berhormat
Batu, ada Yang Berhormat Batu. Ya.

4.28 ptg.

Tuan P. Prabakaran [Batu]: Terima kasih Tuan Pengerusi. Pertama sekali saya
ingin mengucapkan tahniah kepada pasukan KL City dan juga ahli Parlimen Shah Alam,
Presidennya atas juara Piala Malaysia dan juga tahniah kepada JDT. Saya terus kepada
Butiran 020500 — Majlis Sukan Wilayah Persekutuan di mana nampak ada penurunan
RM1.02 juta di mana bagi kerisauan kepada saya. Dengan penurunan ini akan memberi
kesan buruk kepada Majlis Sukan Wilayah terhadap penyediaan atlet-atlet di mana tahun
depan kita akan ada SUKMA. So saya memohon Yang Berhormat Menteri untuk
mempertimbangkan, untuk menaikkan peruntukan untuk Majlis Sukan Wilayah
Persekutuan.

Saya ingin bangkitkan satu inisiatif pada 2019, pada kerajaan Pakatan Harapan
di mana Yang Berhormat Menteri Wilayah, Ahli Parlimen Shah Alam telah menubuhkan
satu Tabung Amanah Sukan Wilayah Persekutuan dan inisiatif ini antara Yayasan Wilayah
dan juga Majlis Sukan Wilayah Persekutuan di mana mereka menandatangani satu MoU,
memorandum persefahaman untuk menubuhkan Tabung Amanah Sukan Wilayah untuk
pengurusan kemudahan sukan, program latihan atlet dan bantuan kebajikan dan
pendidikan atlet. Apakah status Tabung Amanah Sukan Wilayah Persekutuan dengan
pimpinan baharu? Saya pergi ke Butiran 030100 — Perancangan dan Pengurusan
Pembangunan.

01630

Saya ingin bangkitkan masalah yang dihadapi di kawasan saya iaitu loji batching
plant, loji simen YTL di mana ada dalam sebuah kawasan yang padat dengan kawasan
perumahan dan juga sekolah dan juga pasar. Adakah loji simen ini ada lesen untuk
menjalankan loji ini dan jika ada bolehkah Yang Berhormat Menteri bagi keterangan
bagaimana boleh ada lesen ataupun kebenaran untuk menjalankan loji ini sekitar sekolah,
ada hampir lima buah sekolah, ada satu buah pasar raya, ada kawasan perumahan yang
padat. Oleh sebab ini memberikan impak kepada penduduk sekitar di mana banyak
kenderaan berat lori simen hari-hari keluar masuk. So, saya minta Yang Berhormat
Menteri menjawab selepas ini.
