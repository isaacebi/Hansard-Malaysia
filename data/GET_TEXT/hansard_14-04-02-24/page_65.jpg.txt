DR.02.12.2021 55

Kepala B.32 [Jadual] —
Kepala P.32 [Anggaran Pembangunan 2022] —

Tuan Pengerusi [Dato’ Mohd Rashid Hasnon]: Kepala Bekalan B.32 dan
Kepala Pembangunan P.32 di bawah Kementerian Wilayah Persekutuan terbuka untuk
dibahas.

Ahli-ahli Yang Berhormat, ada 18 orang ahli yang ingin turut berbahas peringkat
jawatankuasa. Bermula dari Yang Berhormat Kuala Krai, kemudian Yang Berhormat
Seputeh, Yang Berhormat Padang Rengas, Yang Berhormat Wangsa Maju, Yang
Berhormat Dungun, Yang Berhormat Shah Alam, Yang Berhormat Alor Gajah, Yang
Berhormat Labuan, Yang Berhormat Kepong, Yang Berhormat Lembah Pantai, Yang
Berhormat Bukit Bintang, Yang Berhormat Setiawangsa, Yang Berhormat Hulu Langat,
Yang Berhormat Segambut dan Yang Berhormat Batu.

Saya mulakan dengan menjemput Yang Berhormat Kuala Krai.

3.05 ptg.

Tuan Abdul Latiff bin Abdul Rahman [Kuala Krai]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Pengerusi kerana
memberi ruang kepada saya untuk mengambil bahagian dalam perbahasan peringkat
jawatankuasa Kementerian Wilayah Persekutuan.

Saya ingin menyentuh Maksud B.32 Butiran 020000 — Pembangunan Komuniti
dan Kesejahteraan Bandar. Saya tertarik untuk mengetahui sama ada Indeks
Kebahagiaan yang diletakkan dengan sasaran sebanyak 80 peratus selama dua tahun
berturut-turut ini realistik ataupun tidak. Selain itu, Komponen lain di dalam butiran yang
sama menggariskan nisbah kes aduan berkaitan kacau ganggu awam kepada 10,000
berkekalan pada nisbah 10 seperti tahun lalu.

Kita faham bahawa suatu akta iaitu Akta Kerajaan Tempatan 1976 [Akta 171]
telah pun digubal dan perlu dipatuhi. Namun, kebelakangan ini menjadi polemik yang
hangat dalam kalangan masyarakat kita tentang isu kemalangan membabitkan pengguna
basikal di jalan raya terutamanya apabila kes kemalangan maut penunggang basikal
semakin meningkat pada tahun 2021. Masing-masing mahukan hak mereka untuk
menggunakan jalan raya secara selamat dan tidak mengganggu ketenteraman awam.

Sebagai kerajaan, kita sememangnya boleh menguatkuasakan undang-undang
dan akta sedia ada. Pihak polis pula berhak menyaman pengguna jalan raya yang tidak
mematuhi undang-undang. Namun, persoalannya ialah adakah undang-undang semasa
ini meraikan hak semua rakyat untuk memandu atau menunggang apa juga jenis
kenderaan yang dibenarkan di jalan raya?

Saya kira perlu untuk kita fikirkan solusi dan mempertimbangkan peruntukan
untuk membina trek berbasikal yang bukan sahaja di kawasan riadah tetapi juga di
bandar-bandar utama bagi membolehkan rakyat kita berbasikal secara selamat. Hal ini
secara tidak langsung menyumbang kepada culture ataupun budaya hidup yang lebih
sihat seperti yang dilaksanakan oleh Kerajaan Jepun yang menggalakkan penggunaan
basikal di bandar-bandar utama.

Butiran yang sama juga, Tuan Pengerusi. Kadar kemiskinan bandar masih
disasarkan sama dengan tahun lalu iaitu pada kadar satu peratus. Kita memahami
bahawa isu kadar kemiskinan ini bukan suatu masalah yang boleh diselesaikan secara
one-shot. Namun begitu, dengan peningkatan anggaran pembangunan, sepatutnya
perkara ini menjadi fokus utama yang diberikan perhatian oleh jawatankuasa pelaksana.
Walaupun peratus sasaran dikekalkan sama seperti tahun 2021, diharapkan usaha ke
arah pembasmian kemiskinan ini dapat dipergiatkan. Hal ini kerana elemen di bawah
perbelanjaan pembangunan menunjukkan usaha yang bersasar untuk memperbaiki
infrastruktur sedia ada tanpa ada pengkhususan inisiatif bagi kadar kemiskinan ini.
