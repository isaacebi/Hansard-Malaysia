66 DR.02.12.2021

Buku Anggaran Perbelanjaan Persekutuan 2022 dan 2021 menunjukkan bahawa
pada tahun 2020, peruntukan disediakan bagi pembangunan di Labuan adalah RM57.5
juta di mana hanya sebanyak RM2.2 juta atau 3.8 per cent sahaja dibelanjakan. Manakala
pada tahun 2019, peruntukan disediakan bagi pembangunan di Labuan adalah RM83.4
juta di mana hanya sebanyak RM2 juta atau 2.4 per cent sahaja yang dibelanjakan.
Mengapa begitu teruk?

Tuan Pengerusi, saya inginkan penjelasan lanjut daripada kementerian. Apakah
projek yang terlibat? Ke manakah peruntukan yang sepatutnya dibelanjakan itu
digunakan? Berapa bilangan projek baharu diluluskan di Labuan dan berapa jumlah
peruntukan?

Saya juga ingin menyatakan di sini bahawa kos bahan mentah di Labuan untuk
pembinaan sudah naik hampir 40 peratus. Manakala untuk bahan makanan naik sehingga
15 peratus. Apa tindakan Kementerian Wilayah Persekutuan?

Apa perancangan kementerian untuk mengatasi masalah pengangguran yang
mana Labuan mencatatkan yang tertinggi dalam negara ini?

Kementerian Wilayah Persekutuan juga ada menguar-uarkan pembinaan Rumah
Prihatin Keluarga Malaysia. Berapakah peruntukan yang disediakan untuk Labuan?

Butiran 040200 — Emolumen Kakitangan Kontrak. Kenaikan RM1 juta pada tahun
2022 berbanding tahun 2021. Saya ingin bertanya, ianya membabitkan perjawatan
kontrak apa dan di mana? Saya ingin tahu, berapa anggaran perjawatan baharu di
Perbadanan Labuan? Berapa peratuskah anak-anak Labuan dan Sabah yang bekerja di
perbadanan ini? Adakah kerajaan bercadang untuk mewujudkan kuota khas bagi anak
Labuan menjawat jawatan di Perbadanan Labuan? Ini amat penting kerana kadar
pengangguran di Labuan adalah sangat tinggi dan paling tinggi di Malaysia.

Bercakap mengenai pengangguran, apakah strategi kementerian bagi
meningkatkan peluang pekerjaan di Labuan khususnya dalam bidang teknologi baharu
selari dengan perkembangan ekonomi terkini?

Butiran 02000 — Jalan-jalan dan Jambatan-jambatan. Diperuntukkan sejumlah
RM32 juta pada tahun 2022 berbanding RM152 juta dan RM141.5 juta pada tahun 2021
dan 2020. Peruntukan yang berkurangan ini merisaukan saya kerana di Labuan masih
terdapat banyak jalan-jalan yang memerlukan perhatian perlu diselenggara.

Tuan Pengerusi [Dato’ Mohd Rashid Hasnon]: Masa sudah tamat sudah ini.

Datuk Rozman bin Isli [Labuan]: Sedikit lagi. Justeru, saya ingin tahu,
berapakah peruntukan di bawah butiran ini yang diperuntukkan untuk Labuan?

Butiran 08000 — Baikpulih Sungai. Setelah dua tahun berturut-turut tiada
peruntukan bagi tujuan ini, RM10 juta diperuntukkan bagi tujuan baik pulih sungai pada
tahun 2022. Pertama, adakah jumlah ini mencukupi? Kerana ianya melibatkan tiga
wilayah. Kedua, berapakah jumlah peruntukan bagi baik pulih sungai di Labuan?

Sebagai penutup, Jambatan Labuan-Sabah, saya ingin tahu, berapakah syarikat
yang membeli dokumen RFP dan berapakah yang menghantar cadangan apabila ianya
ditutup pada 1 November yang lepas? Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Labuan. Seterusnya saya menjemput Yang Berhormat Kepong.

3.57 ptg.

Tuan Lim Lip Eng [Kepong]: Terima kasih Tuan Pengerusi. Saya merujuk pada
Butiran 020500 — Majlis Sukan Wilayah Persekutuan. Memandangkan pada tahun ini dan
tahun hadapan negara berada pada tempoh COVID-19, apakah jenis-jenis aktiviti yang
dilakukan oleh Majlis Sukan Wilayah Persekutuan? Kebanyakan pertandingan dan aktiviti
sukan pada ketika ini tidak dapat dilaksanakan. Oleh yang sedemikian, di manakah
peruntukan tersebut disalurkan? Apakah aktiviti dan pelan-pelan jangka panjang yang
dirangka dan akan dijalankan oleh Majlis Sukan Wilayah Persekutuan?
