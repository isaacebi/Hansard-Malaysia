34 DR.02.12.2021

KPDNHEP. Terpulang kepada Menteri kalau ingin menjemput mana-mana Menteri yang
lain. Keputusan daripada Tuan Yang di-Pertua adalah KPDNHEP.

Datuk Seri Saifuddin Nasution bin Ismail [Kulim-Bandar Baharu]: Tuan Yang
di-Pertua, kalau boleh saya sedikit. Di peringkat eksekutif jemaah menteri kerana
seriusnya isu harga barang ini, Majlis Tindakan Kos Sara Hidup yang dahulu
dipengerusikan oleh Timbalan Perdana Menteri. Sekarang dipengerusikan oleh Yang
Amat Berhormat Perdana Menteri sendiri. Itu di peringkat eksekutif.

Jadi, di peringkat Parlimen, bila tajuk ini hendak dibawa atau dikemukakan usul.
Tidak akan lah hendak dibawa ke Kamar Khas. Kamar Khas ini dimulakan oleh Yang
Berhormat Tan Sri Pandikar Amin Mulia suatu ketika dahulu. Pertimbangan pada waktu
itu. Kerusi speaker ini boleh sahaja membuat keputusan untuk perbincangan itu di
peringkat majlis.

Kalau Jemaah Menteri sudah menunjukkan seriusnya untuk menyelesaikan
masalah ini dengan Perdana Menteri sendiri menduduki kerusi Majlis Tindakan Kos Sara
Hidup. Apa sangatlah soal Tuan Yang di-Pertua membuat ketetapan segera terus terang
tanpa selindung supaya memberikan gambaran institusi Parlimen ini kita menunjukkan
keprihatinan yang tinggi terhadap keresahan rakyat di luar sana terkait isu harga barang.
Itu sahaja.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kulim-Bandar Baharu.

Tuan Sim Chee Keong [Bukit Mertajam]: Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Yang Berhormat Kulim
Bandar Baharu, usul ini bukan 17(1) yang disebut Kamar Khas. Akan tetapi ini adalah usul
18(1) boleh dibuat di sana. Perbahasan boleh dibuat di sana. Oleh sebab waktu sekarang
ini adalah waktu usul peringkat jawatankuasa. Dengan izin, we have already got the
schedule.

Dato’ Mahfuz bin Haji Omar [Pokok Sena]: Tuan Yang di-Pertua, saya tengok
dalam peraturan itu Tuan Yang di-Pertua boleh menangguhkan Mesyuarat pada jam 5.30.

Timbalan Yang di-Pertua [Dato’ Mohd Rashid Hasnon]: Kita sudah ada atur
cara di sini.

Dato’ Mahfuz bin Haji Omar [Pokok Sena]: Betul. Itu atas kuasa Tuan Yang di-
Pertua. Kalau kuasa Tuan Yang di-Pertua mengatakan bahawa kita tangguh mesyuarat
itu pada jam 5 ataupun 5.30 untuk membolehkan usul Yang Berhormat Pulai itu
dibahaskan di sini. Kuasa Tuan Yang di-Pertua. Ini kita hendak bincang isu Keluarga
Malaysia.

Tuan Karupaiya a/l Mutusami [Padang Serai]: Setuju, setuju.

Dato’ Mahfuz bin Haji Omar [Pokok Sena]: Isu keluarga Malaysia. Keluarga
Malaysia sedang menangis.

Tuan Sim Chee Keong [Bukit Mertajam]: Tuan Yang di-Pertua. Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Ya, ya. Sekejap ya.
Silakan.

Tuan Sim Chee Keong [Bukit Mertajam]: Tuan Yang di-Pertua, dua hari yang
lepas Menteri KPDNHEP sendiri telah menyatakan bahawa ini bukan hanya
tanggungjawab kementerian beliau sahaja. Jadi kalau beliau sendiri sudah menyatakan
sebegini dan kita hantar beliau ke Kamar Khas, maka benda yang sama dia akan ulangi
dan perkara ini tidak akan selesai. Memang ada banyak aduan dan keluhan. Bukan sahaja
daripada rakyat biasa tetapi dari peniaga-peniaga kecil.

Jadi, saya harap Tuan Yang di-Pertua akan benarkan supaya perkara ini
dibahaskan di Dewan yang mulia ini juga. Kalau tidak, sekurang-kurangnya seperti yang
dikatakan oleh Yang Berhormat Port Dickson tadi. Bagi satu petua supaya Menteri-menteri
yang lain turut hadir bersama untuk menjawab soalan ini sebab saya tidak hendak nanti
