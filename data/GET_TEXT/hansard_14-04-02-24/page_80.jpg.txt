70 DR.02.12.2021

Saya berharap wakil-wakil rakyat UMNO akan menghargai bahawa ikatan UMNO
dan MCA ini sebenarnya mula lahir di dalam pilihan raya tempatan di Kuala Lumpur pada
tahun 1952. Itulah bibit percintaan UMNO dan MCA ketika itu.

Kita pada hari ini, kami di Wilayah Persekutuan, di Kuala Lumpur, di Putrajaya, di
Labuan, pengundi-pengundi kami hanya ada satu undi iaitu undi Ahli Parlimen. Tidak ada
undi kedua seperti mana warga negeri-negeri yang lain. Kalau kita lihat negara-negara
yang lain; Canberra di Australia, ia ditadbir menerusi Australian Capital Territory.
Washington, D.C. di Amerika Syarikat ditadbir oleh District of Columbia. London ditadbir
oleh Greater London Authority. Jakarta di Indonesia ditadbir oleh Daerah Khusus Ibukota
Jakarta dan setiap ibu kota-ibu kota ini, mereka mempunyai pilihan raya kerajaan
tempatan yang membolehkan warga Canberra, Washington, D.C., London malah Jakarta
memilih pentadbiran mereka, bukan hanya memilih wakil rakyat di peringkat pusat.

[Tuan Yang di-Pertua mempengerusikan Jawatankuasa]

DBKL ialah ibu kota, our capital. PBT yang terbesar daripada segi hasil dan
belanjawan dan taraf hidup warga DBKL adalah hampir sama dengan ekonomi-ekonomi
maju di seluruh Asia. Namun, tidak seperti PBT lain yang ada di Malaysia pun, tidak ada
political governance yang kuat di dalam DBKL. Walaupun kita tidak ada pilihan raya
kerajaan tempatan di PBT yang lain, namun mereka mempunyai ahli majlis yang dilantik
oleh pihak berkuasa negeri.

Lembaga Penasihat DBKL betul ada, ada di dalamnya lantikan politik tetapi
sebahagian besarnya adalah golongan profesional sebagaimana termaktub di dalam
Peraturan Lembaga Penasihat Bandaraya Kuala Lumpur 1989. Begitu juga, semalam kita
berbahas panjang tentang soal Majlis Perwakilan Penduduk. Tidak payah hendak
pusinglah. Kita tahu MPP ini lantikan politik, dibuat oleh Barisan Nasional dahulu. Ya,
sebahagiannya kita teruskan pada zaman Pakatan Harapan dan hari ini hendak
dikembalikan semula oleh kerajaan yang ada pada hari ini.

Soalnya, kita hendak ada satu political governance yang jelas untuk DBKL. Tidak
boleh hanya Menteri Wilayah Persekutuan, tidak kiralah Menteri Wilayah Persekutuan itu
dari Yang Berhormat Shah Alam, Menteri Wilayah Persekutuan itu daripada Yang
Berhormat Ketereh atau daripada Yang Berhormat Arau sekalipun, there has to be proper
political governance untuk Kuala Lumpur.

Saya hendak habis Tuan Pengerusi. Masalah besar politik kita yang pernah
ditegur oleh Seri Paduka Baginda Yang di-Pertuan Agong ialah gejala ‘winner takes all’,
dengan izin. Pada hari ini dilihat seolah-olah Pakatan Harapan ini kuat di Kuala Lumpur.
Saya percaya, sekiranya kita ada pilihan raya kerajaan tempatan, kita ada gambaran
politik yang lebih seimbang di Kuala Lumpur dan ini bukan sahaja baik untuk warga Kuala
Lumpur, baik juga untuk parti-parti yang mungkin dilihat tidak kuat di Kuala Lumpur pada
hari ini.

Justeru, di akhir ucapan saya, Setiawangsa berharap perundangan seperti Akta
Ibu Kota Persekutuan 1960, Peraturan Lembaga Penasihat Bandaraya Kuala Lumpur
1989 perlu dikaji semula untuk tujuan ini. Setiawangsa ingin memuji mantan Menteri
Perumahan dan Kerajaan Tempatan yang sebelum ini begitu ghairah, Yang Berhormat
Ampang, untuk mengembalikan pilihan raya kerajaan tempatan dari tahun 2018 hingga
2020 tetapi tersekat di tengah jalan tetapi kalau susah sangat, kita mulakan dahulu dengan
Dewan Bandaraya Kuala Lumpur.

Tuan Pengerusi: Terima kasih Yang Berhormat Setiawangsa. Yang Berhormat
Hulu Langat. Silakan.

4.17 ptg.

Datuk Haji Hasanuddin bin Mohd Yunus [Hulu Langat]: Tuan Pengerusi,
Butiran 020500 — Majlis Sukan Wilayah Persekutuan. Saya singgah untuk mengucapkan
