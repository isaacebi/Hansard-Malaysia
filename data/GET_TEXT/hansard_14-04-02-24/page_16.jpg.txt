6 DR.02.12.2021

pula 1:1,203. Berdasarkan unjuran peningkatan penduduk negara ini, seorang peguam
berkhidmat kepada 1,305 penduduk pada tahun 2020 berbanding dengan 1:1,857 pada
tahun 2016.

Untuk makluman Yang Berhormat juga, KPT sedang menjalankan kajian impak
dan hala tuju pengajian undang-undang di Malaysia bagi meneliti impak moratorium ke
atas graduan undang-undang serta mengenal pasti cadangan penambahbaikan bagi
memantapkan lagi penawaran program undang-undang. Terima kasih.

Tuan Haji Ahmad bin Hassan [Papar]: [Bangun]
Tuan Yang di-Pertua: Silakan Yang Berhormat Bukit Bendera.

Tuan Wong Hon Wai [Bukit Bendera]: Ya, terima kasih Yang Berhormat
Menteri. Saya mendengar dengan jelas penjelasan Yang Berhormat Menteri. Saya ingin
membela nasib doktor-doktor muda dan juga peguam pelatih ataupun peguam muda
kerana sering kita membaca dalam surat khabar dan juga terdengar rungutan ada doktor
muda yang keluar daripada profesion, ada pelatih peguam yang mengadu bahawa
peluang untuk menceburi kerjaya guaman juga semakin berkurangan.

Soalan saya, bilangan graduan perubatan dan peguam berlipat ganda, bilangan
universiti awam dan swasta berlipat ganda dalam masa satu hingga dua dekad ini. Apakah
perancangan ataupun blueprint oleh Kementerian Pengajian Tinggi untuk bukan sahaja
mengawal kualiti tetapi juga kuantiti untuk pelatih doktor dan juga pelatih peguam supaya
apabila mereka memasuki kerjaya, halangan-halangan yang sering mereka adukan boleh
dikurangkan.

Apakah national blueprint kerana kedua-dua profesion ini ramai yang menceburi
dan ibu bapa terpaksa belanja ratusan ribu untuk hantar anak belajar perubatan, untuk
hantar anak belajar guaman. Taxpayer, pembayar cukai juga membayar ratusan ribu
untuk melatih seorang doktor dan melatih seorang peguam. Apakah — begitu banyak
rungutan. Apakah national blueprint untuk soalan-soalan yang saya bangkitkan tadi?
Terima kasih Tuan Yang di-Pertua.

Tuan Yang di-Pertua: Yang Berhormat Bukit Bendera ulang soalan tiga kali.
Silakan Yang Berhormat.

Datuk Seri Dr. Noraini binti Ahmad: Terima kasih Tuan Yang di-Pertua, terima
kasih Yang Berhormat Bukit Bendera di atas keprihatinan Yang Berhormat Bukit Bendera
terhadap graduan di dalam perubatan dan juga undang-undang. Sebenarnya kementerian
memang ada blueprint yang dinamakan Malaysia Education Blueprint 2015-2025 (Higher
Education) dengan izin, di mana lonjakan pertama adalah menghasilkan graduan holistik
yang seimbang termasuklah graduan perubatan.

Untuk makluman Yang Berhormat Bukit Bendera juga, pihak kementerian
memang sentiasa fokus pada pembangunan bakat di kalangan pelajar tempatan. Justeru
itu, hendak memastikan bahawa IPT mengeluarkan graduan perubatan memenuhi
kehendak dan keperluan negara sebab keputusan ini adalah keputusan bersama dengan
beberapa kementerian lain.

Jadinya, KPT memang sentiasa bekerjasama dengan pihak KKM dan juga
Malaysian Medical Council untuk memastikan bahawa pengeluaran bakat dalam bidang
perubatan ini dikawal berdasarkan kepada unjuran yang telah ditetapkan oleh
Kementerian Kesihatan Malaysia. Jawatankuasa bersama ini adalah satu mekanisme
untuk mengawal kemasukan pelajar yang mendapat tempat di IPT di dalam bidang
perubatan. Jawatankuasa ini adalah lebih kepada graduan di dalam negara.

Macam saya katakan di dalam jawapan asal saya, kalau ikut unjuran yang telah
ditetapkan oleh KKM, kita masih lagi di bawah unjuran. Ini adalah langkah-langkah yang
dilaksanakan oleh kementerian bersama dengan pihak berkepentingan untuk memastikan
graduan perubatan negara ini dikeluarkan bersesuaian mengikut masa. Ini insya-Allah
Yang Berhormat Bukit Bendera, pandangan Yang Berhormat Bukit Bendera kita akan
ambil kira dan ini sajalah jawapan saya. Terima kasih.

Tuan yang di-Pertua: Yang Berhormat Jempol, silakan.
