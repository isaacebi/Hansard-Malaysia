DR.02.12.2021 59

Tuan Pengerusi, Akta Ibu Kota Persekutuan 1960 telah diberikan hampir kuasa
mutlak kepada Datuk Bandar dan empat orang pengarah eksekutif yang dilantik beliau
bagi memutuskan belanjawan dan semua dasar pembangunan di ibu kota. Sementara di
semua negeri lain di negara ini, wakil rakyat boleh memberikan input mereka untuk
pembangunan dalam negeri, membahaskan, meluluskan atau menolak belanjawan negeri
di Dewan Undangan Negeri.

Kuasa wakil rakyat ini dinafikan di Wilayah Persekutuan Kuala Lumpur dengan
keputusan-keputusan yang dibuat oleh pegawai-pegawai yang tidak accountable secara
langsung kepada rakyat. Tiada semak dan imbang atau checks and balances dalam
pentadbiran dan yang paling teruk tidak ada tempat untuk rakyat mengemukakan idea dan
bantahan mereka terhadap dasar pembangunan di Wilayah Persekutuan. Akibatnya, kita
melihat masalah yang serius dalam kegagalan perancangan, pembaziran besar-besaran
tanah DBKL, penyelewengan dalam penjualan tanah dan hartanah DBKL serta
peningkatan paras kemiskinan di ibu kota.

Tuan Pengerusi, tiba masanya untuk memansuhkan Akta Ibu Kota Persekutuan
1960 yang sudah lapuk, yang digubal 61 tahun lalu ketika Kuala Lumpur hanya sebuah
pekan kecil. Undang-undang dan struktur baru harus diperkenalkan bagi tadbir urus yang
lebih baik dan yang selaras dengan masa kini. Ahli Parlimen yang mewakili suara rakyat
di Wilayah Persekutuan mesti diberi kuasa untuk memutuskan bagaimana pentadbiran
DBKL harus dijalankan dan menentukan hala tuju pembangunan dan dasar-dasar ibu kota
kita.

Sementara kita menunggu penggubalan akta yang baru, saya menggesa Yang
Berhormat Menteri Wilayah Persekutuan memperkenalkan beberapa langkah sementara
bagi mencerminkan prinsip demokrasi dalam pentadbiran DBKL iaitu:

(i) menghidupkan semula Mesyuarat Majlis Menteri di mana Ahli-
ahli Parlimen di Kuala Lumpur boleh mengadakan pertemuan
berkala dengan Menteri, Datuk Bandar dan pegawai-pegawai
kanan;

(ii) belanjawan hendaklah dibentangkan kepada Mesyuarat Majlis
Menteri untuk diteliti sebelum diluluskan; dan

(iii) menubuhkan jawatankuasa serupa Jawatankuasa PAC untuk
memantau perbelanjaan DBKL.

Jika Perikatan Nasional adalah untuk reformasi seperti yang didakwa, inilah yang
rakyat harap Menteri akan lakukan. Sekian, terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Wangsa Maju. Seterusnya, saya menjemput Yang Berhormat Dungun.

3.25 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi.

Di bawah Butiran 020100 — Sosioekonomi. Apakah bentuk-bentuk program atau
aktiviti pembangunan insan dan komuniti bagi mempertingkatkan keupayaan
pengetahuan serta inovasi penduduk Wilayah Persekutuan?

Kedua, sehingga kini berapa banyak kah projek-projek program perumahan
mampu milik telah dibuat bagi menampung keperluan rakyat di ibu kota ini?

Ketiga, apakah perkembangan projek pembinaan Rumah Transit khusus buat
golongan belia dan pasangan muda yang baru berkahwin sebagai rumah sementara yang
dilancarkan pada tahun lepas?

Keempat, adakah kementerian merancang membuka tapak-tapak perniagaan
yang baru bagi memberi rung kepada penjaja-penjaja kecil yang belum mendapat tapak
lagi?
