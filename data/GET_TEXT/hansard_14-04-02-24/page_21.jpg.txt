DR.02.12.2021 11

Penentuan laluan pakar memerlukan syarat-syarat tertentu seperti pegawai
mempunyai kelulusan sarjana perubatan yang diiktiraf dan diwartakan sebagai pakar oleh
Jawatankuasa Khas Perubatan ataupun National Specialist Register di bawah Majlis
Perubatan Malaysia.

Mulai 9 Mac 2010, kementerian juga telah membuat penambahbaikan melalui
pelaksanaan kenaikan pangkat pakar lebih cepat mengikut tempoh pakar tersebut
berkhidmat di KKM ataupun time-based promotion, dengan izin. Bagi kenaikan pangkat
pakar perubatan, pegawai perubatan yang telah ditawarkan sebagai pakar yang telah
berkhidmat selama sembilan tahun, mereka boleh dipertimbangkan terus kepada gred
UD54. Kenaikan pangkat pakar perubatan ke gred utama serta gred khas C adalah
tertakluk kepada kekosongan jawatan dan perlu mendapat kelulusan Lembaga Kenaikan
Pangkat Perkhidmatan Awam.

Sehubungan itu, bagi menambahbaikkan peluang kenaikan pangkat pakar
perubatan sebelum pegawai dipertimbangkan ke gred utama dan gred khas, kerajaan
telah mewujudkan satu lapisan gred baharu iaitu gred pakar UD56 berkuat kuasa mulai 1
Januari 2017. Antara kriteria kenaikan pangkat ini adalah pegawai telah ditawarkan
sebagai pakar perubatan daripada atas gred 54 bagi tempoh tidak kurang daripada lima
tahun. Inisiatif pewujudan lapisan gred pakar UD56 ini membolehkan mereka menikmati
faedah yang lebih baik atas gred lebih tinggi.

Daripada aspek saraan, pakej yang ditawarkan kepada pakar perubatan adalah
menarik. Faedah yang diberikan bukan sahaja bersifat monetary malah tawaran juga
diberikan dalam bentuk bukan monetary. Jumlah gaji dan elaun tetap yang diterima oleh
pakar perubatan gred 54 dan gred 56 adalah antara RM11,000 kepada RM21,000
sebulan. Manakala pakar perubatan di gred kanan yang lebih tinggi pula menerima gaji
lebih kurang dalam RM16,000 hingga RM37,000 sebulan. Sekian, terima kasih.

Tuan Sivakumar Varatharaju Naidu [Batu Gajah]: Terima kasih Yang
Berhormat Timbalan Menteri. Tahukah Yang Berhormat Timbalan Menteri bahawa
terdapat doktor-doktor perubatan kerajaan yang memperoleh Sarjana Etika Penyelidikan
Kesihatan dari Universiti Malaya masih digelar sebagai pegawai perubatan dan tidak
diiktiraf sebagai pakar etika penyelidikan kesihatan? Mereka tidak menerima sebarang
kenaikan gaji atau apa-apa insentif yang lain. Bukankah kepakaran bukan klinikal juga
perlu diberi kepentingan yang sama rata demi memperkasakan sektor kesihatan di negara
kita? Mohon penjelasan Yang Berhormat Timbalan Menteri. Terima kasih.

Datuk Aaron Ago Dagang: Terima kasih Yang Berhormat. Kita mempunyai
senarai specialist yang boleh diiktiraf. Ini adalah mengikut syarat-syarat yang ditentukan
oleh Majlis Perubatan Malaysia (MPM) dan mereka adalah badan registry untuk
mendaftarkan mereka ini sama ada mereka dapat dimasukkan ke dalam kategori pakar
atau subkepakaran.

Dalam soalan Yang Berhormat ini, saya akan menyelidik kisah ini untuk tentukan
adakah ia ini termasuk dalam senarai kepakaran yang sedia ada. Terima kasih.

Tuan Yang di-Pertua: Yang Berhormat Tebrau.

Datuk Zakaria bin Mohd. Edris @ Tubau [Libaran]: Tuan Yang di-Pertua,
Libaran.

Tuan Yang di-Pertua: Maaf. Yang Berhormat Tebrau bangun dahulu.

Tuan Steven Choong Shiau Yoon [Tebrau]: Okey, terima kasih Tuan Yang di-
Pertua. Terima kasih kepada Yang Berhormat Timbalan Menteri yang memberi jawapan
ke atas jawapan daripada Yang Berhormat Batu Gajah.

Oleh sebab Yang Berhormat Batu Gajah membangkitkan isu ini, ini bermakna
masalah ini memang real ya, benar. Jadi, soalan saya adalah sekiranya ini adalah benar,
bolehkah kementerian memberikan maklumat, berapa doktor-doktor ini yang berstatus ini
sudi meneruskan jawatan mereka di hospital? Ini kerana kita hendak elakkan kehilangan
pakar-pakar kita kepada negara lain. Jadi, kalau ada kadar pengekalan atau retention rate,
sila memberikan maklumat kepada Dewan ini. Terima kasih.
