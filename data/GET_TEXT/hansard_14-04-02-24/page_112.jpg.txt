102 DR.02.12.2021

semula Nine Dragons Paper ini tidak mencemarkan air di loji pengambilan air mentah di
Sementan. Ya, ini sahaja sekian terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Wangsa Maju. Seterusnya, saya menjemput Yang Berhormat Tebrau.

6.30 ptg.

Tuan Steven Choong Shiau Yoon [Tebrau]: Terima kasih Tuan Pengerusi.
Izinkan saya sertai perbahasan ya Bekalan 33. Tuan Pengerusi, butiran yang saya ingin
sentuh sekarang adalah Butiran 020100 — Ekonomi Pelbagai Hala dan Alam Sekitar.

Tuan Pengerusi, pembuangan sampah di dalam longkang-longkang dan sungai
adalah punca pencemaran sungai dan laut kita. Selain daripada itu, pencemaran udara
pun menjadi isu yang berpunca daripada aktiviti pembakaran secara terbuka dan
pelepasan gas atau asap kilang serta kenderaan berat.

Saya ingin memohon Yang Berhormat Menteri menyatakan kekangan yang
membuatkan kerja pemantauan pencegahan dan juga pendakwaan tidak dapat dijalankan
pada tahap yang memuaskan. Apakah langkah-langkah yang sedang diambil bagi
memastikan kita dapat membendung aktiviti-aktiviti tersebut supaya alam kita mencapai
kelestarian termasuk sungai-sungai dan laut kembali dengan pelbagai hidupan akuatik
dan marin? Keindahan alam sekitar kita akan makin rosak sekiranya tidak dilindungi
dengan usaha yang holistik melibatkan semua pihak termasuk agensi kerajaan, NGO-
NGO dan orang perseorangan.

Butiran seterusnya adalah Butiran 030400 — Bekalan Air Ibu Pejabat. Tuan
Pengerusi, air merupakan satu komoditi yang penting yang keperluannya makin
bertambah dengan penambahan populasi di negara kita menyebabkan sumber air mentah
yang bersih semakin berkurangan disebabkan pencemaran sungai-sungai.

Makin kurang kawasan tadahan hujan atau catchment area dengan izin oleh
sebab aktiviti-aktiviti pertanian yang giat bertambah. Bekalan air juga dalam paras yang
mendesak khususnya di beberapa negeri seperti Kedah dan Selangor atau sebab bukan
yang telah disebut sahaja tetapi ditambah dengan masalah air tidak berhasil atau non-
revenue water dengan izin dan kekurangan kapasiti loji rawatan untuk merawat air yang
mencukupi di beberapa negeri yang teruk. Saya memohon agar Yang Berhormat Menteri
menyatakan langkah-langkah awal yang telah diambil untuk memastikan bekalan air
terjamin sepanjang masa di mana-mana tempat di negara kita.

Butiran di bawah Pembangunan seterusnya adalah Butiran 15200 — Memperbaiki,
Mengindah, Membersih dan Merawat Air Sungai-sungai dan Infrastruktur MASMA. Saya
memohon agar Yang Berhormat Menteri menyatakan sejauh manakah bidang kuasa
KASA bagi memantau, memelihara, melindungi kebersihan dan keindahan serta
mencegah hakisan tebing sungai di suatu kawasan.

Tuan Pengerusi, di kawasan Tebrau mempunyai enam sungai iaitu Sungai Kim
Kim, Sungai Latoh, Sungai Tiram, Sungai Pandan, Sungai Plentong dan Sungai Tebrau
yang mengalami masalah seperti pencemaran daripada sampah, sisa kilang kumbahan,
hakisan tebing yang berpunca daripada aktiviti kilang, rumah setinggan, projek
perumahan dan juga pengambilan pasir. Saya sudah cuba sedaya upaya untuk mencari
jalan penyelesaian melalui perjumpaan dan perbincangan dengan beberapa pihak seperti
Jabatan Alam Sekitar, Jabatan Pengaliran dan Saliran, pihak berkuasa tempatan dan
pejabat daerah tetapi masalah masih berpanjangan atas sebab pertindihan bidang kuasa
dan kerja serta tiada agensi yang ada kuasa untuk memuktamadkan permasalahan
tersebut.

Saya minta Yang Berhormat Menteri menyatakan adakah anda bersetuju dengan
permasalahan pencemaran sungai tidak dapat diselesaikan selagi tiada ada satu
suruhanjaya yang dianggotai dengan wakil daripada semua agensi kerajaan seperti JAS,
JPS, pihak berkuasa tempatan dan pejabat daerah dan NGO-NGO yang diberikan kuasa
untuk menggaris panduan, memantau, mengawal selia dan juga menyiasat untuk
mendakwa pesalah. ltu sahaja dari Tebrau, terima kasih.
