108 DR.02.12.2021

Namun begitu, saya sekali lagi merayu kepada kementerian beberapa perkara
seperti isu banjir yang berterusan sering kali berlaku hujan lebat khususnya di Taman
Muhibah Jaya 2 ini perlu diberikan perhatian segera. Jadi, saya merayulah kepada
pegawai JPS khususnya di kawasan daerah Kuala Kangsar dan juga pejabat JPS Sungai
Siput segera mengambil tindakan yang seberapa yang boleh. Sekian, terima kasih Tuan
Pengerusi.

Tuan Pengerusi: Terima kasih Yang Berhormat Sungai Siput. Dengan itu tamat
perbahasan Peringkat Jawatankuasa bagi Kementerian Alam Sekitar dan Air. Saya ingin
menjemput Yang Berhormat Menteri untuk menjawab. 20 minit Yang Berhormat Menteri
jadi kalau boleh dijawab kepada mereka yang masih ada di Dewan yang lebih nanti jawab
bertulis, Terima kasih, silakan.

#1900
7.00 ptg.

Menteri Alam Sekitar dan Air [Dato’ Sri Tuan Ibrahim bin Tuan Man]: Terima
kasih Tuan Pengerusi dan terima kasih kepada 18 orang pembahas yang telah pun
mengambil bahagian dalam Kementerian Alam Sekitar dan Air dan saya lihat bahawa
perbahasan telah pun mencakupi semua sektor di Kementerian Alam Sekitar dan Air
walaupun sebahagian besar menjurus kepada soal banjir, soal bekalan air dan soal yang
melibatkan perkara-perkara yang sebahagian itu dalam bidang kuasa kementerian dan
sebahagian lagi bawah bidang kuasa kerajaan negeri melalui PBT dan sebagainya
termasuk isu-isu banjir.

Jawapannya banyak dan saya fikir masa yang diperuntukkan kepada saya
mungkin tidak sempat semua terutama yang bertanya untuk dapat penjelasan secara detil
projek-projek yang berjalan dalam kawasan dia, jumlah kosnya, dan bila hendak siap, dan
sebagainya, yang memerlukan data yang lengkap. Saya fikir saya perlu jawab secara
bertulis perkara-perkara tersebut.

Manakala perkara-perkara prinsip dan dasar yang melibatkan perkara yang
sepatut dibahaskan di peringkat dasar, saya juga tidak akan menjawab kerana itu telah di
peringkat bahagian dasar yang sepatut kita bahas di peringkat awal.

Manakala, perkara-perkara yang dibangkitkan mengikut butiran yang betul saya
akan beri perhatian perkara-perkara tersebut kepada mereka yang ada dalam Dewan
manakala yang tidak ada sebahagian telah maklum pada saya kerana urusan masing-
masing, saya akan jawab secara bertulis. Yang Berhormat Baling, ada?

Tuan Pengerusi: Tiada.

Dato’ Sri Tuan Ibrahim bin Tuan Man: Tiada, saya jawab secara bertulis.
Sebahagian daripada yang dibangkitkan oleh Yang Berhormat Baling ini ada kaitan juga
dengan beberapa soalan lain terutama dengan Projek Denai Sungai Kebangsaan sebagai
mana yang telah saya jawab sekali gus kepada mereka yang bertanya berhubung dengan
Projek Denai Sungai Kebangsaan.

Kita letakkan sasaran bagi tahun ini sebanyak 500 kilometer menjelang tahun ini
dan kita letakkan sasaran ini berdasarkan beberapa peruntukan yang diluluskan oleh
pihak kerajaan mengikut jangkaan tempoh-tempoh tertentu. Kita menerima sebenarnya
banyak permohonan daripada Ahli-ahli Parlimen dan kawasan-kawasan tertentu yang
mohon untuk diadakan Denai Sungai Kebangsaan dan saya menyambut baik inisiatif
respons daripada Tuan-tuan sekalian khususnya Ahli-ahli Yang Berhormat dan mereka
Ahli-ahli Yang Berhormat boleh mohon terus kepada saya melalui surat dan
mencadangkan tapak.

Insya-Allah, jawatankuasa akan menilai cadangan tersebut, kesesuaiannya dan
sebagainya. Pihak yang akan mengurus tentang Denai Sungai Kebangsaan setelah kita
siap- yang paling penting bagaimana penglibatan JPS, agensi lain seperti PBT
masyarakat setempat dalam usaha untuk menjaga Denai Sungai Kebangsaan.
