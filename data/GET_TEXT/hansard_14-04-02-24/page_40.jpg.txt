30 DR.02.12.2021

bawah Jabatan Pembangunan Kemahiran yang telah menutup operasi kesan pandemik
COVID-19.

Seterusnya, saya ingin menyentuh berkenaan dengan perancangan baru iaitu
mengharungi cabaran pasca COVID-19 ini, Jabatan Pembangunan Kemahiran iaitu yang
meneliti pembangunan kemahiran iaitu TVET akan menggiatkan pelaksanaan program
modular secara sepenuh masa dan separuh masa berdasarkan kategori yang telah
digariskan oleh NOSS. Program modular ini boleh memberikan peluang kepada mereka
yang terkesan kepada mereka yang terkesan dengan pandemik COVID-19 ini untuk
mendapatkan kemahiran dalam masa yang singkat.

Selain itu juga, program ini turut menyasarkan pekerja industri dan juga sektor-
sektor yang lain yang sedia ada untuk meningkat dan mempelbagaikan kemahiran mereka
berdasarkan permintaan pasaran. Selain itu, kerajaan juga melalui Institut Latihan Jabatan
Tenaga Manusia iaitu di bawah JTM seperti ILP, ADTEC dan JMTI menyediakan tempat
latihan bagi individu yang hilang pekerjaan untuk meningkatkan kemahiran.

Latihan ini terbuka kepada semua individu walaupun mereka bukan pencarum di
bawah skim insurans pekerjaan. Program latihan ini dibiayai sepenuhnya oleh kerajaan
melalui skim PERKESO. Selain itu, institut latihan Jabatan Tenaga Manusia turut
melaksanakan kursus jangka pendek yang berkonsepkan modular ataupun customised,
dengan izin, terbuka kepada individu yang berhasrat untuk meningkatkan kemahiran sedia
ada ataupun mempelajari kemahiran-kemahiran baharu.

Pelatih akan ditauliahkan dengan Sijil Kemahiran Malaysia menerusi kaedah
Pengiktirafan Pencapaian Terdahulu dan dibimbing untuk membangunkan portfolio
berdasarkan pengalaman yang dimiliki sebelum verifikasi oleh pihak Jabatan
Pembangunan Kemahiran. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama, sila.

Dato’ Mahfuz bin Haji Omar [Pokok Sena]: Terima kasih Tuan Yang di-Pertua.
Walaupun disebut tadi oleh Yang Berhormat Timbalan Menteri, dua buah pusat bertauliah
yang ditutup. Akan tetapi kalau ikut Persatuan Pusat Bertauliah itu mengatakan 16 yang
telah pun ditutup. Tidak apalah, tetapi bagi saya walaupun dua ditutup itu satu kerugian
kepada negara kita kerana kita hendak letakkan bahawa TVET ini akan menjadi satu arus
perdana dalam tempoh pelaksanaan RMKe-12 nanti.

Apa yang saya hendak minta ialah apakah bentuk bantuan yang boleh kita berikan
kepada pusat-pusat bertauliah ini akibat daripada mereka kekurangan pendapatan
sepanjang COVID-19 tempoh hari untuk membolehkan mereka itu bangkit dan bernafas
secara lebih baik untuk meneruskan aktiviti pendidikan TVET.

Keduanya ialah apa persiapan kita untuk menghadapi kemungkinan berlakunya
sekali lagi penutupan akibat daripada merebaknya virus baharu ini? Tidak cukup hanya
kita melihat kepada pendidikan melalui online kerana ia hanya membabitkan isu yang
berkaitan dengan teori sedangkan di pusat-pusat bertauliah ini 60 ke-70 peratus adalah
berasaskan kepada praktikal. Jadi, macam mana kita hendak hadapi situasi ini kalau
berlaku sekali lagi memaksa kerajaan menutup semua pusat pendidikan ini?

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri.

Datuk Haji Awang bin Hashim: Terima kasih Yang Berhormat Pokok Sena.
Pertamanya berkenaan dengan bantuan untuk kita hendak meneruskan aktiviti TVET di
pusat-pusat awam dan swasta ini. Insya-Allah kita ada persatuan dari pusat TVET swasta
iaitu mereka menjalankan kursus-kursus yang telah diiktiraf oleh Jabatan Tenaga Manusia
seperti mana yang kita sebut tadi bahawa melalui persatuan ini, kita akan mendapati
dalam perbincangan untuk kita mengesan masalah-masalah yang dihadapi oleh pusat
latihan swasta ini bagi kita menolong membantu mereka di bawah Jabatan Tenaga
Manusia ini dengan peruntukan-peruntukan khas, geran setiap tahun yang telah
ditetapkan oleh pihak Kementerian Sumber Manusia.
