DR.02.12.2021 99

penambahbaikan ini diteliti oleh pihak kementerian dengan secara mendalam pada hari
ini.

Dan akhir sekali kementerian juga telah meningkatkan keupayaan terhadap
amaran ribut petir dan hujan lebat iaitu Radar Integrated Nowcasting System (RalNS)
yang boleh mengunjurkan pergerakan dan intensiti hujan dengan kadar masa yang
singkat. Soalan saya, sejauh mana pengaplikasian sistem RalNS ini diguna pakai di
kawasan-kawasan berisiko bagi memastikan persediaan awal jika berlaku bencana.
Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Bachok. Seterusnya, saya jemput Yang Berhormat Tuaran.

6.15 ptg.

Datuk Seri Panglima Wilfred Madius Tangau [Tuaran]: Terima kasih Tuan
Pengerusi. Saya ingin berbahas bagi Butiran 28000 — Rancangan Bekalan Air Sabah.
Untuk kini, sebanyak RM226,759,000 telah diperuntukkan. Saya juga ingin sama-sama
dengan Yang Berhormat Kubang Pasu bertanya kenapa peruntukan ini diberi secara
pinjaman. Kita telah meluluskan Rancangan Malaysia ke-12 dengan peruntukkan RM2.1
bilion untuk tujuan ini.

Dalam Rancangan Malaysia Ke-12 ini telah dinyatakan dengan jelas bahawa di
antara perkara yang sangat penting dalam Rancangan Malaysia Ke-12 itu ialah untuk
menyelesaikan masalah asas seperti masalah bekalan air. Bagi menyelesaikan masalah
asas seperti bekalan air, kita mengharapkan kerajaan akan berbelanja secara terus,
secara langsung dan bukannya dalam bentuk pinjaman. Kita sedar bahawa hal air ini
adalah hal negeri. Akan tetapi ini adalah hal yang sangat asasi, yang sangat basic.

Selain daripada itu, saya ingin bertanya apakah perincian yang akan dibelanjakan
untuk RM226 juta ini. Apakah sebenarnya yang akan diselesaikan dengan peruntukan ini?
Bagaimanakah cara-cara pelaksanaannya? Kita sangat prihatin dengan cara pelaksanaan
apabila ada peruntukkan daripada Kerajaan Persekutuan ke negeri sebab kita mempunyai
sejarah Jabatan Air Negeri Sabah dahulu itu iaitu ada systemic corruption di sana dahulu.
Berpakat daripada pengarah sampai ke technician sehinggakan sampai RM114 juta
ringgit yang telah ditemui pelbagai tempat pejabat pengarahnya dan _ timbalan
pengarahnya. Malah ada yang telah dijumpai di bank di New Zealand dan sebagainya.
Bagaimanakah caranya pada kali ini supaya hal-hal seperti itu dapat dielakkan?

Seterusnya, Butiran 13400 — Pembangunan Sumber Air Negara sebanyak RM12
juta untuk tujuan ini. Di negeri Sabah, Tuan Pengerusi, soal sumber air sangat-sangat
penting. Malah masalah yang dihadapi oleh negeri Sabah sekarang ini masalah bekalan
air adalah sumber air. Banyak pergaduhan di antara pengurusan di perumahan-
perumahan dengan penduduk kerana tidak ada air, masalah bekalan air. Akan tetapi
sebenarnya masalah air ialah sumber air, kekurangan air. Sebagai contoh air yang dirawat
di beberapa loji di kawasan Parlimen Tuaran yang membekalkan kawasan Parlimen
Tuaran dan juga di kawasan Kota Kinabalu adalah hanya 164 mL/d. Sedangkan demand
untuk keseluruhannya ialah 213 mL/d. Dengan lain perkataan, ia punya defisit sebanyak
lebih kurang seratus lebih.

Jadi, dengan defisit seperti ini, rakyat bergaduh. Pengurusan di perumahan
bergaduh dengan penduduk. Akan tetapi sebenarnya masalahnya memang pun defisit.
Jadi, untuk menyelesaikan masalah bekalan air di Sabah secara jangka panjang ialah ada
cadangan untuk membina empangan di Kaiduan atau di Ulu Papar. Dengan ini dikatakan
bahawa ia akan menghasilkan lebih kurang 1000 mL/d yang dapat bertahan selama 100
hari bekalan air untuk negeri Sabah.

Persoalannya di sini ialah kadang-kadang bantahan. Bantahan penduduk,
bantahan NGO dan sebagainya. Persoalannya, apakah peranan pihak kementerian atau
Kerajaan Persekutuan dari segi mengkaji tempat-tempat di mana sesuai untuk diadakan
empangan-empangan untuk bekalan air secara jangka panjang. Jadi, saya ingin tahu apa
peranan Kerajaan Persekutuan dalam hal ini.
