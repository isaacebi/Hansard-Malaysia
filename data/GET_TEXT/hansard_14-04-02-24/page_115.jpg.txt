DR.02.12.2021 105

6.45 ptg.

Tuan Ma’mun bin Sulaiman [Kalabakan]: Bismillahi Rahmani Rahim. Terima
kasih Tuan Pengerusi. Saya terus kepada Butiran 28000 — Rancangan Bekalan Air
Sabah, diperuntukkan sejumlah RM226,000,000 untuk tahun hadapan. Peningkatan ini
melebihi dua kali ganda daripada tahun ini. Jumlah peruntukan ini juga adalah yang
terbesar dalam tempoh lima tahun belanjawan negara.

Namun, apabila saya membaca buku anggaran dari tahun 2018 hingga kini,
pecahan peruntukan yang paling besar adalah melalui pinjaman. Menjadi persoalan
mengapa ia dibiayai melalui pinjaman? Adakah Kerajaan Persekutuan memberi pinjaman
kepada kerajaan negeri memandangkan Jabatan Air Negeri Sabah merupakan pihak yang
bertanggungjawab dalam menyediakan perkhidmatan bekalan air di negeri Sabah?

Seperti yang dinyatakan oleh Timbalan Ketua Menteri, merangkap Menteri
infrastruktur utama Sabah Yang Berhormat Kinabatangan, sudah tiba masanya
pengurusan bekalan air di Sabah di pertanggungjawaban kepada pihak ketiga setelah
masalah bekalan air berlaku saban tahun dan semakin kritikal hari ini. Rakyat Sabah juga
berhak menikmati bekalan air bersih seperti negeri lain, dengan itu saya memohon
kementerian ini juga dapat memberi bantuan kepada Jabatan Air Negeri Sabah yang
gagal menyelenggarakan pam air dengan baik di loji-loji rawatan air.

Mengikut laporan, terdapat 22 buah loji rawatan air di Sabah berdepan masalah
untuk membekalkan air bersih berikutan pencemaran sungai yang menjejaskan operasi
loji. Loji-loji tersebut sering ditutup walaupun ketika hujan berikutan tahap kekeruhan air
sungai yang tinggi. Loji terbabit terletak di beberapa buah tempat termasuk di Kalabakan.
Solusi yang dikenal pasti antaranya, perlu diambil oleh kerajaan untuk mengatasi masalah
ini termasuklah membina simpanan air sungai atau pun off-river storage.

Saya ingin bangkitkan mengenai Skim Bekalan Air Tawau Fasa Tiga, reka bentuk
dan pembinaan empangan air. Melalui jawapan lisan yang diberikan kepada saya, projek
ini telah mengalami kelewatan sebanyak 21 peratus. Dimaklumkan juga punca-punca
kelewatan termasuklah isu pertukaran kerajaan, isu tanah, kelulusan environmental
impact assessment dan sebagainya.

Justeru, saya ingin bertanya, pertama, adakah semua punca kelewatan ini telah
diselesaikan? Kedua, adakah peruntukan untuk projek ini disediakan di bawah butiran ini
dan berapakah jumlahnya?

Seterusnya, saya ingin mengangkat Butiran 030300 — Pengairan dan Saliran
bersekali dengan Butiran 16700 — Rancangan Tebatan Banjir (RTB) dan Saliran Bandar.
Berlaku peningkatan peruntukan bagi dua butiran ini iaitu masing-masing sebanyak
RM4,000,000 dan RM200,000,000 untuk tahun hadapan berbanding tahun ini.

Tuan Pengerusi, dua, tiga tahun kebelakangan ini, kejadian banjir di Sabah
semakin teruk apabila hujan turun yang melibatkan daerah Tawau, Penampang,
Sepanggar, Kota Belud, Papar, Lahat Datu dan daerah-daerah lain di Sabah. Pertama,
saya ingin tahu apakah dapatan hasil kajian dan pemerhatian yang dibuat oleh
kementerian berkenaan kejadian banjir di Sabah? Bagaimanakah untuk mengatasinya?

Kedua, saya ingin tahu status terkini projek tebatan banjir di Sabah. Berapakah
jumlah dan nilai projek tebatan banjir yang akan dibina di Sabah?

Ketiga, saya ingin tahu status terkini projek Rancangan Tebatan Banjir Sungai
Tawau, Lembangan Sungai Tawau, Sabah (Fasa 1A)?

Keempat, berapakah peruntukan khusus yang disediakan untuk tahun hadapan
bagi mengatasi kejadian banjir di daerah Penampang, Papar, Sepanggar dan Kota Belud?
Berapakah peruntukan untuk pembaikan saliran dan berapakah pula untuk projek tebatan
banjir?

Kelima dan terakhir, saya ingin meminta penjelasan, walaupun urusan air adalah
di bawah kuasa kerajaan negeri, saya ingin tanya, apakah peranan dan bantuan-bantuan
yang boleh diberikan bagi memastikan isu-isu bekalan air seperti yang berlaku di Parlimen
Sepanggar dapat diselesaikan terus?
