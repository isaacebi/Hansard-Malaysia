56 DR.02.12.2021

Tuan Pengerusi, Maksud B.32 Butiran 020500 — Majlis Sukan Wilayah
Persekutuan. Saya tertarik apabila membaca fungsi ketiga Majlis Sukan Wilayah
Persekutuan yang menyebut, “Memastikan kontinjen Wilayah Persekutuan berada pada
kedudukan lima terbaik dalam SUKMA’. Ini merupakan suatu sasaran yang saya kira
berkualiti. Namun, cadangan saya adalah sebaiknya kita meletakkan juga sasaran dan
usaha bagi meningkatkan juga kualiti Para SUKMA agar peluang untuk atlet Para SUKMA
ini tidak didiskriminasikan. Tidak dapat kita nafikan bahawa atlet-atlet OKU kita juga
mempunyai potensi dan bakat yang dapat digilap di persada dunia.

Saya mengambil peluang pada kesempatan ini ingin mengucapkan tahniah
kepada pasukan Kuala Lumpur City FC yang baru memenangi Piala Malaysia edisi ke-
100. Tidak lupa juga kepada pasukan JDT yang mara ke perlawanan akhir.

Tuan Pengerusi, butiran seterusnya ialah di bawah B.32 Butiran 30000 — Aset. Di
bawah kod ini, anggaran perbelanjaan mengurus menunjukkan anggaran perbelanjaan
aset yang meningkat sebanyak 53 peratus berbanding tahun sebelumnya. Persoalannya,
apakah aset yang akan dibeli dan sejauh mana aset ini menyumbang kepada produktiviti
pengurusan secara efektif? Kita mahu memastikan agar impaknya dapat dirasai secara
tidak langsung untuk kesejahteraan rakyat.

Tuan Pengerusi, Maksud P.32 Butiran 08000 — Baikpulih Sungai. Selain itu, saya
ingin mengucapkan syabas dan tahniah kepada kerajaan pada kali ini yang telah
masukkan satu komponen baharu iaitu usaha-usaha membaik pulih sungai dengan
anggaran RM10 juta yang melibatkan jumlah anggaran harga projek sekitar RM60 juta.
Ini merupakan suatu usaha yang selari dengan hasrat negara kita yang menyambut usaha
Sustainable Development Goals (SDGs) di peringkat global.

01510

Mungkin persoalan yang boleh saya tanyakan, berapa banyak dan apakah sungai
yang akan terlibat dalam usaha-usaha membaik pulih ini agar ia setimpal dengan usaha
perbelanjaan yang dianggarkan. Saya bayangkan suatu hari nanti Kuala Lumpur akan
dapat diwujudkan sungai yang boleh selusuri dengan bot sebagaimana dengan Sungai
Seine di Paris dan saya yakin dengan Menteri yang baharu ini.

Terakhir Tuan Pengerusi ialah Butiran 020200 — Dewan Bandaraya Kuala
Lumpur. Saya mengucapkan tahniah kepada DBKL yang telah melarang penjualan arak
di kedai runcit, serbaneka dan kedai ubat Cina yang telah pun diumumkan oleh Menteri
sebelum ini. Ini satu tindakan yang baik, tegas dan sangat bertanggungjawab. Saya yakin
ia akan memberi berjuta kebaikan kepada rakyat akhirnya.

Saya ingin menarik perhatian semua. Kelantan telah mengehadkan lesen premis
menjual arak berdasarkan jumlah penduduk bukan Islam dan tidak boleh dijual secara
terbuka bermula sebaik sahaja PAS mengambil alih tampok pemerintahan tahun 1990
sehingga sekarang. Keputusan ini yang dibuat oleh Allahyarham Tok Guru Nik Aziz agak
kontroversi pada awalnya. Namun, akhirnya diterima dengan penuh terbuka oleh semua
pihak termasuk bukan Islam. Ini jelas menunjukkan ia adalah sebuah peraturan yang baik
dan berkehadapan. Bukan berkaitan dengan racist dan kehendak agama.

Saya harap Yang Berhormat Jelutong juga mengambil perkara ini apabila merujuk
kepada Tok Guru Nik Aziz. Jika Yang Berhormat Jelutong kagum dengan Tok Guru Nik
Aziz, saya yakin Yang Berhormat Jelutong juga menyokong sama larangan ini termasuk
isu larangan lesen premis judi yang telah dikuatkuasakan di Kelantan seawal Tok Guru
Nik Aziz menjadi MB dan kini diikuti oleh MB Kedah. Terima kasih Tuan Pengerusi.
Wassalamualaikum warahmatullahi wabarakatuh.

Tuan Pengerusi [Dato’ Mohd Rashid Hasnon]: Seterusnya saya menjemput
Yang Berhormat Seputeh.

3.11 ptg.

Puan Teresa Kok [Seputeh]: Terima kasih Tuan Pengerusi. Saya ingin merujuk
kepada Bekalan B.32, Butiran 020200 — Dewan Bandaraya Kuala Lumpur dan Butiran
