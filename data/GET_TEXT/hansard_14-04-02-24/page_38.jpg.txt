28 DR.02.12.2021

Akan tetapi ia banyak bergantung kepada kemampuan kewangan negara. Terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambah pertama, sila Yang Berhormat Jerai dulu.

Tuan Sabri bin Azit [Jerai]: Terima kasih Tuan Yang di-Pertua dan terima kasih
kepada Yang Berhormat Timbalan Menteri atas jawapan yang diberikan. Untuk pesara
polis yang bersara pada tahun 2010 dan sebelumnya, kebanyakan mereka hanya
menikmati wang saraan kurang dari RM500 hingga RM600 sebulan.

Keadaan ini menyebabkan pesara-pesara terpaksa bekerja walaupun keadaan
kesihatan semakin merosot. Saya mohonlah bagi pihak pesara polis yang telah pun
menerima pencen saraan yang saya sebutkan tadi, agar pihak kementerian mengkaji
semula sesuai dengan kos hidup semasa. Sekian, terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri. Satu minit.

Tuan Jonathan bin Yasin: Ya saya, terima kasih atas soalan tambahan itu. Saya
juga bersimpati dengan para pesara. Perkara ini sudah tentu akan dibawa dan dibincang
dalam kementerian nanti. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih. Soalan
tambahan yang kedua, saya jemput Yang Berhormat Teluk Intan.

Tuan Nga Kor Ming [Teluk Intan]: Terima kasih Tuan Yang di-Pertua. Saya
bangun untuk membawa suara rintihan hati anggota polis khususnya mereka yang
berpangkat rendah. Baru-baru ini Tuan Yang di-Pertua, saya telah melawat beberapa
pejabat polis termasuk ibu pejabat daerah. Saya mendapati dengan sendiri di mana
keadaan cukup daif dalam beberapa pejabat polis termasuk tidak ada kertas A4 untuk
pegawai siasatan, tidak ada printer, kena beli sendiri. Air cond rosak, tidak ada
peruntukan. Kemudian, polis kena ambil gaji untuk install air cond sendiri.

Saya hendak tanya di sini, Yang Berhormat Timbalan Menteri, setiap tahun
Kementerian Dalam Negeri, tahun depan akan dapat RM17 bilion peruntukan. Apakah
langkah-langkah kementerian untuk menjamin — Tadi jawapan memang cantik atas kertas.
Akan tetapi dia indah khabar dari rupa.

Apakah langkah sebenar akan dilakukan, arahan dikeluarkan kepada
kementerian pastikan di mana kebajikan anggota polis khususnya golongan berpangkat
rendah, kebajikan mereka dibela dan sesuai dengan keperluan dinamik untuk memastikan
khidmat polis ini, kebajikan mereka dijaga dengan sebaik-baiknya. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Teluk Intan. Sila Yang Berhormat Timbalan Menteri menjawab. Satu minit.

Tuan Jonathan bin Yasin: Walaupun rentetan pertanyaan daripada Yang
Berhormat sebentar tadi terkeluar sedikit daripada keseluruhan soalan asal, namun
kerajaan sebenarnya memang berusaha keras supaya kebajikan anggota-anggota polis
yang bertugas serta kemudahan fasiliti untuk mereka bekerja diambil berat oleh kerajaan.
Kerajaan sentiasa berusaha melalui peruntukan-peruntukan yang sudah disediakan, ia
dapat memperbaiki perkhidmatan mereka dan kebajikan para anggota. Namun, ia juga
tertakluk kepada peruntukan yang tersedia daripada kerajaan kerana kita tahu bahawa
tidak semuanya dapat diselesaikan secara sekali gus. Akan tetapi kita berusaha supaya
fasa demi fasa pembaikan akan dapat dilakukan dan anggota polis dapat menikmati
kemudahan sebagai anggota polis dan juga tempat kerja yang lebih selesa. Terima kasih
Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih.

Datuk Haji Hasanuddin bin Mohd Yunus [Hulu Langat]: Soalan tambahan
satu lagi. Tuan Yang di-Pertua, satu saja lagi. Yang Berhormat Hulu Langat.

Timbalan Yang di-Pertua [Dato' Mohd Rashid Hasnon]: Saya bagi soalan
tambahan yang ketiga, yang terakhir. Sila Yang Berhormat Hulu Langat.
