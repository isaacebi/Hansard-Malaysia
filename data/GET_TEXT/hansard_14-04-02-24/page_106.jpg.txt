96 DR.02.12.2021

6.01 ptg

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh, Bismillahi Rahmani Rahim. Terima kasih Tuan Pengerusi. Saya terus
Butiran 020100 - Alam Sekitar. Pertamanya, ingin saya rakamkan ucapan tahniah dan
penghargaan atas penyertaan Malaysia dan ucapan oleh Yang Berhormat Menteri KASA
di UNFCCC COP 26 pada 10 November di Glasgow, UK.

Terbukti bahawa komitmen negara kita adalah sentiasa di tahap tertinggi bagi
bersama dunia dalam memastikan kelestarian alam sekitar akan terus dilaksanakan,
khususnya dalam dasar dan strategi negara meminimumkan pelepasan karbon. Dalam
isu ini, saya ingin membangkitkan pertanyaan bagaimanakah pihak KASA bersama
Kementerian Pengangkutan membangunkan kelestarian udara kita melalui Dasar
Automotif Negara bagi mengurangkan penggunaan kenderaan berenjin dan beralih
kepada kenderaan berkuasa elektrik sebagai salah satu strategi pengurangan pelepasan
karbon akibat pembakaran petrol atau diesel oleh jutaan kenderaan di jalan-jalan raya di
seluruh negara.

Dianggarkan sebanyak 88 peratus daripada masyarakat Malaysia menggunakan
kenderaan persendirian. Sebagai contoh dilaporkan bahawa pelepasan gas karbon
dioksida di Lembah Klang adalah sebanyak 337,800 tan setahun. Apakah_ rakyat kita
telah bersedia untuk diperkenalkan zon pelepasan rendah ataupun LEZ dan seterusnya
zon pelepasan ultra rendah ULEZ, selepas kejayaan yang telah dibuat oleh masyarakat
di kota London bagi mengawal pelepasan karbon dioksida.

Seterusnya Butiran 030100 - Institut Penyelidikan Air Kebangsaan Malaysia
(NAHRIM). Sistem pengairan yang efektif merupakan aspek yang paling penting dalam
industri tanaman padi khususnya di Malaysia bagi memastikan bekalan makanan negara
terus terjamin. Persoalan saya, apakah kajian yang telah dilakukan bagi persiapan
mengurangkan kesan-kesan akibat perubahan iklim terutamanya bencana banjir dan
peningkatan air laut pasang yang dijangka akan menjejaskan kualiti air sama ada untuk
penggunaan domestik ataupun pengairan dalam tempoh 10 atau 20 tahun yang akan
datang?

Pada masa akan datang dijangkakan paras air laut akan meningkat sehingga 0.4
hingga 0.7 meter. Untuk makluman pihak kementerian, pada bulan lepas, laporan oleh
Lembaga Kemajuan Pertanian Muda mendapati seluas 5,849 hektar sawah ditenggelami
banjir dan fenomena air pasang besar yang melanda di negeri Kedah.

Persoalan yang ingin dibangkitkan, apakah kementerian telah melakukan kajian
bagi mencari potensi sumber air baharu dan masa hadapan khususnya sumber air bagi
pengairan penanaman padi terbesar di Malaysia iaitu di Dataran Muda Kedah dan Perlis.
Apakah perkembangan terkini kajian Pelan Pembangunan Sumber Air Takungan Pesisir
Laut ataupun coastal reservoir dengan izin yang dilakukan oleh NAHRIM dengan agensi-
agensi yang berkaitan.

Pembangunan sumber ini perlu dipercepatkan bagi persiapan negara
menghadapi situasi perubahan iklim yang dijangka akan menjejaskan sumber-sumber air
yang sedia ada, termasuk air takungan empangan dari tadahan hujan dan aliran-aliran
sungai yang sedia ada.

Seterusnya Butiran 06500 - Rancangan Bekalan Air Negeri Kedah. Soalan saya,
mohon perincian Projek Pembangunan Bekalan Air Negeri Kedah dan khususnya
Rancangan Bekalan Air di Daerah Sik. Pada ketika ini, bekalan air bersih sangat kritikal
di beberapa buah kampung yang mana bekalan air bersih sudah tidak dapat dibekalkan
oleh operator bekalan air Kedah iaitu SADA, knhususnya di Kampung Chemara, Kampung
Padang Ragut, Kampung Kalai, Kampung Batu Besar, Kampung Kerawai, Kampung
Dusun dan sekitar Kampung Tanah Liat serta Kampung Lubur Jering.

Kampung-kampung ini sudah tidak mendapat bekalan air bersih melebihi tiga
bulan dan hanya bergantung dengan penghantaran air dengan menggunakan lori tangki
air oleh pihak operator air. Saya mohon pihak kementerian untuk segera membantu
menyelesaikan bekalan air di kawasan-kawasan ini secepat mungkin.
