114 DR.02.12.2021

Tuan Chan Foong Hin [Kota Kinabalu]: KK ada kan.
Tuan Shaharizukirnain bin Abd Kadir [Setiu]: Setiu ada.

Tuan Ahmad Tarmizi bin Sulaiman [Sik]: Kalau Sik mohon sikit penjelasan.
Boleh Yang Berhormat Tuan Pengerusi.

Dato’ Wira Haji Amiruddin bin Haji Hamzah [Kubang Pasu]: Tuan Pengerusi,
minta sikit, ini benda yang umum yang saya tanya tadi tentang pembangunan sumber air
negara RM12.7 juta. Sikit hendak tahu apa yang hendak dibuat dengan pembangunan.
Terima kasih.

Dato’ Tuan Ibrahim bin Tuan Man: Untuk makluman, kita sedang berusaha
untuk tingkatkan bekalan air bagi seluruh negeri. Antara cadangan besar ialah bagaimana
untuk kita menubuhkan suatu melalui Suruhanjaya Perkhidmatan Air Negara untuk
melihat secara holistik semua bekalan air dan sumber-sumber air bagi negeri-negeri
termasuklah untuk pembinaan kolam takungan TAPS bagi memastikan bekalan-bekalan
air di negeri itu dapat diwujudkan.

Bila berlaku soal pencemaran air baru-baru ini di Selangor sebagai contoh. Kita
lihat antara faktor besar ialah kerana pergantungan pada satu- sumber dan tidak ada
sumber alternatif. Lantaran itu kita mencadangkan supaya suatu kajian menyeluruh dibuat
bagi memastikan pembangunan bekalan air negara dapat kita wujudkan supaya masalah-
masalah yang berlaku itu dapat kita atasi.

Sebagai contoh, bila kita wujudkan TAPS, bila punca utama tercemar, bekalan air
terus dapat dibekalkan kepada penduduk sehinggalah punca utama itu dapat dibersihkan.
Ini perlukan satu kajian yang besar sebagaimana yang dibangkitkan oleh Yang Berhormat
Kulim tadi bahawa air ini merupakan sebuah institusi yang kita letakkan sebagai agenda
utama bagi pembangunan negara pada SPAN. Sebab itu peruntukan diperuntukkan untuk
bahagian tersebut. Terima kasih.

Tuan Ahmad Tarmizi bin Sulaiman [Sik]: Yang Berhormat Menteri, bolehkah
sikit. Bagi Sik sikit penjelasan.

Dato’ Tuan Ibrahim bin Tuan Man: Yang Berhormat Sik perkara berhubung yang
dibangkitkan, satu sistem pengairan untuk tanaman padi terutama di Kedah yang terjejas
akibat perubahan iklim.

Untuk makluman Yang Berhormat, negara mempunyai sumber air yang
mencukupi untuk pelbagai kegunaan termasuk pertanian. Bagi mendepani cabaran
perubahan iklim, kementerian giat menjalankan penerokaan sumber-sumber air alternatif.

Antara sumber alternatif yang diteroka oleh pihak kementerian ialah air takungan
pesisir pantai, takungan air bawah tanah, sistem penuaian hujan dan air atmosfera dan
juga takungan air pinggiran sungai TAPS di mana lima antara sumber air ini kita jangka
antara sumber yang boleh kita atasi masalah bekalan air yang sedang berlaku sama ada
untuk pertanian ataupun untuk keperluan seharian.

Pada masa kini, pihak NAHRIM masih lagi dalam fasa penyelidikan bagi menilai
potensi kegunaan sistem takungan pesisiran laut di beberapa buah lokasi strategik
termasuk di Kedah dan di Perlis.

Tuan Ahmad Tarmizi bin Sulaiman [Sik]: Sikit penjelasan Yang Berhormat
Menteri. Yang disebut tadi dari awal berkaitan dengan Lembangan Sungai Muda ya,
dibangkit oleh Yang Berhormat Kulim-Bandar Baharu tadi. Dalam satu laporan yang
disebut berkaitan dengan hak riparian atau riparian right, Pulau Pinang sepatutnya hanya
boleh menerima air sebanyak lima peratus daripada Sungai Muda. Sungai Muda dan juga
Hulu Muda ini di daerah Sik Yang Berhormat Menteri.

Jadi adakah Yang Berhormat Menteri setuju untuk Pulau Pinang juga melihat hak
dia bersama untuk dia menjaga sumber air di Hulu Muda dalam maksud dia memberi satu
komitmen dari segi sumbangan ataupun satu bayaran kepada Kedah sebagai
pengorbanan untuk mengekalkan sumber air ini bagi mengekalkan kita kata Lembangan
Sungai Muda ini sebagai sumber kepada ketiga-tiga negeri utara ini. Terima kasih Yang
Berhormat Menteri.
