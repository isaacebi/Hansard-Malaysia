DR.02.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 2 Disember 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

Tuan Yang di-Pertua: Assalamualaikum warahmatullahi wabarakatuh dan salam
sejahtera semua. Saya menjemput Yang Berhormat Dato' Sri Abdul Azeez bin Abdul
Rahim, silakan.

Datuk Seri Panglima Abdul Azeez bin Abdul Rahim [Baling]: Terima kasih
Tuan yang di-Pertua. Assalamualaikum warahmatullahi taala wabarakatuh. Salam
perjuangan khas buat seluruh petani, pesawah, peladang, penternak Keluarga Malaysia.

1. Datuk Seri Panglima Abdul Azeez bin Abdul Rahim [Baling] minta Menteri
Pertanian dan Industri Makanan menyatakan:

(a) sejauh manakah kaedah kementerian mengawal dan mengurus
trend perubahan harga bekalan baja dan racun yang naik
mendadak; dan

(b) adakah wujud inisiatif khas untuk menaikkan pendapatan petani
dan peladang bagi menampung kenaikan harga kos bekalan
input pertanian.

Tuan Yang di-Pertua: Terima kasih Yang Berhormat Baling. Silakan Yang
Berhormat Menteri.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua dan terima kasih Yang Berhormat Baling. Untuk
makluman Yang Berhormat, Kementerian Pertanian dan Industri Makanan (MAF) prihatin
terhadap isu kenaikan harga kos input pertanian, knasnya racun dan baja yang berlaku
semenjak pandemik COVID-19 melanda seluruh dunia.

Harga baja telah didapati telah meningkat hampir 30 peratus, manakala harga
racun pula telah meningkat hampir 100 peratus. Kenaikan harga ini ditentukan oleh kuasa
pasaran. Kebanyakan baja dan racun yang digunakan oleh petani dihasilkan daripada
bahan mentah seperti unsur nitrogen, fosfat dan kalium diimport dari negara luar seperti
China, USA, India dan Indonesia.

Antara faktor yang dikenal pasti mempengaruhi kenaikan harga ini adalah
perubahan polisi dari negara pengeksport yang mengurangkan bekalan, kenaikan kos
bahan mentah yang melibatkan hasil petroleum dan sumber asli, peningkatan kos logistik
serta kadar tukaran mata wang asing. Kenaikan harga ini sememangnya membebankan
para petani dan pengusaha sehingga mengakibatkan kos pengeluaran sekali gus
mengurangkan pendapatan petani.
