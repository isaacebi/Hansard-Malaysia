98 DR.02.12.2021

apakah tindakan yang boleh diambil untuk memastikan bahawa kontraktor akan dapat
terus memulakan projek dan menyiapkan supaya kacau ganggu ini tidak berlaku lagi.

Akhirnya, Butiran 95000 — NRW Nasional, RM300 juta. Mohon perincian projek.
Mohon dinyatakan tatacara pemilihan projek NRW Nasional ini. Adakah keutamaan
diberikan kepada tujuh negeri yang mempunyai NRW melebihi 40 peratus? Adakah
belanja pengurangan NRW ini secara pinjaman ataupun outright grant? Adakah sasaran
NRW kebangsaan sebanyak 31 peratus di akhir RMKe-11 tercapai dan apakah sasaran
NRW kebangsaan di akhir RMKe-12? Sekian, terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Kubang Pasu. Seterusnya saya jemput Yang Berhormat Bachok.

6.11 ptg.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Pengerusi. Bismillahi Rahmani Rahim. Alhamdulillah. [Membaca selawat]

Saya terus kepada Butiran 020100 — Alam Sekitar. Saya ingin mendapatkan
penjelasan kementerian mengenai Rakan Alam Sekitar yang telah ditubuhkan sejak tahun
2009. Penglibatan golongan belia dalam rakan alam sekitar ini dapat sedikit sebanyak
membantu melahirkan golongan belia yang celik terhadap kesedaran memelihara dan
memulihara alam sekitar.

Memandangkan dalam Belanjawan 2022 ini disentuh secara khusus mengenai
geran sokongan kepada Rakan Alam Sekitar, saya ingin mengetahui berapakah secara
khusus geran yang disediakan bagi menyokong penubuhan Rakan Alam Sekéitar ini.
Berapa keahlian terkini rakan alam sekitar secara keseluruhan dan mengikut negeri-
negeri? Adakah penubuhan Rakan Alam Sekitar ini turut dikembangkan di institusi
pendidikan negara sama ada di sekolah-sekolah mahupun di universiti-universiti awam?

Saya juga ingin tahu mengenai rancangan kementerian untuk mengadakan
kempen bagi menggalakkan rakyat Malaysia menyertai kumpulan Rakan Alam Sekitar ini.
Perkara kedua adalah mengenai peruntukan khusus berjumlah RM20 juta kepada setiap
negeri bagi pelbagai projek tertentu termasuklah projek yang berkaitan pemeliharaan dan
pemuliharaan alam sekitar.

Saya ingin bertanya apakah kementerian mempunyai satu garis panduan
terhadap peruntukan khusus tersebut di bawah item pemeliharaan dan pemuliharaan
alam sekitar supaya peruntukan tersebut dapat digunakan dengan cara yang betul dan
juga tujuan yang betul.

Butiran 96000 — Bahagian Bekalan Air. Saya ingin mengetahui perkembangan
pembinaan Loji Rawatan Air Mini Teluk Mesira di Bachok yang sepatutnya siap menjelang
Disember 2021 iaitu bulan ini yang mempunyai kapasiti bekalan air sebanyak 2 juta liter
dalam sehari. Saya bimbang jika loji ini tidak dapat disiapkan pada masa terdekat, isu
bekalan air yang terputus ini akan berterusan dan memberi tekanan yang bertambah-
tambah kepada penduduk sekitar terutama penduduk Taman Mesira sendiri yang sudah
lama menderita kesukaran mendapatkan bekalan air bersih.

Selain itu, saya juga ingin memohon kementerian menjelaskan projek-projek
penambahbaikan bekalan air di negeri Kelantan yang telah siap dan hampir siap bagi
penutup tahun 2021 ini serta pelan jangka masa bagi projek penambahbaikan bekalan air
negeri Kelantan bagi tahun hadapan.

Butiran 020200 — Meteorologi Malaysia. Peranan yang dimainkan oleh MET
Malaysia sangat penting dalam membekalkan ramalan cuaca serta amaran cuaca kepada
kita semua. Terdapat pelbagai cadangan kepada langkah penambahbaikan yang pernah
diketengahkan bagi memperkukuhkan lagi sistem serta mekanisme amaran awal cuaca.
Antaranya mengenai penambahbaikan terhadap stesen cerapan permukaan kepada
stesen cuaca automatik, menaikkan sistem radar cuaca serta aspek penyampaian
maklumat yang lebih interaktif. Soalan saya, sejauh mana pandangan-pandangan
