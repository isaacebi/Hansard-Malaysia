32 DR.02.12.2021

USUL MENANGGUHKAN MESYUARAT
DI BAWAH P.M 18(1)

ISU KENAIKAN HARGA BARANG ASAS

12.08 tgh.

Datuk Seri Haji Salahuddin bin Ayub [Pulai]: Bismillahi Rahmani Rahim. Tuan
Yang di-Pertua dan juga terima kasih kepada Yang Berhormat Menteri KPDNHEP yang
hadir bersama pada pagi ini. Saya Salahuddin bin Ayub, Ahli Parlimen Pulai, saya mohon
mengemukakan usul di bawah Peraturan Mesyuarat 18(1) dan (2) seperti berikut. Bahawa
saya diberikan kebenaran merunding perkara tertentu berkenaan kepentingan orang
ramai yang berkehendak disegerakan.

Untuk makluman Tuan Yang di-Pertua, pada 30 November 2021, saya telah
menerima surat rayuan supaya harga barang dapat diturunkan daripada seorang rakyat
biasa, peniaga kecil Shamsuri Mohd Zin di perkarangan Parlimen untuk diserahkan
kepada Kementerian Perdagangan Dalam Negara dan Hal Ehwal Pengguna.

Sehubungan dengan itu, antara isu yang menjadi perhatian saya adalah seperti
berikut. Perkara ini perlu disegerakan kerana isu kenaikan harga barang asas secara
mendadak seperti yang dilaporkan oleh akhbar rasmi dan saya juga telah mendengar
banyak rintihan dan aduan daripada orang ramai. Selain itu, isu ini juga dibangkitkan oleh
beberapa orang Ahli Yang Berhormat dalam Dewan yang mulia ini.

Oleh itu saya rasa perlu mendapat perhatian dan maklum balas_ pihak
kementerian yang berkaitan dengan segera dan ini merupakan perkara yang berkaitan
dengan kepentingan orang ramai, memandangkan kenaikan harga barang asas tanpa
kawalan ini menjejaskan kos sara hidup dan memberikan tekanan bukan sahaja kepada
pengguna, bahkan kepada golongan peniaga kecil.

01210

Saya percaya bahawa isu-isu ini adalah berkenaan kepentingan ramai yang
berkehendakkan disegerakan selari dengan Peraturan Mesyuarat 18(1) dan (2). Oleh itu,
adalah wajar untuk saya diberikan kebenaran untuk merunding perkara-perkara tersebut
supaya jalan penyelesaian dapat dicapai terhadap isu ini. Sekian, terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, saya telah menerima satu pemberitahu usul di bawah Peraturan Mesyuarat
18(1) oleh Yang Berhormat Pulai pada hari Selasa, 30 November 2021. Usul itu adalah
seperti yang dibacakan oleh Yang Berhormat Pulai sebentar tadi.

Bagi membolehkan perkara ini ditimbangkan oleh Majlis Mesyuarat, saya sebagai
Tuan Yang di-Pertua hendaklah berpuas hati bahawa perkara yang dibangkitkan oleh
Yang Berhormat itu memenuhi tiga syarat. Syarat yang pertama ialah bahawa perkara itu
tertentu. Kedua, adalah bagi kepentingan orang ramai. Ketiga, ialah ia berkehendakkan
disegerakan.

Tuan Yang di-Pertua Dewan Rakyat telah meneliti dan mendapati bahawa
tertentu ya, perkara ini adalah perkara yang tertentu. Kepentingan orang ramai, ia adalah
kepentingan orang ramai. Berkehendakkan disegerakan, perkara ini perlu disegerakan.
Oleh yang demikian, saya membenarkan usul ini untuk dirundingkan pada hari ini. Hari
Khamis di Kamar Khas pada jam 2.30 petang. Terima kasih Ahli-ahli Yang Berhormat.

Dato’ Seri Anwar bin Ibrahim [Port Dickson]: Tuan Yang di-Pertua, terima kasih
atas persetujuan itu. Cuma, dalam kes seperti ini, sepatutnya dibahaskan di Dewan.
Bukan Kamar Khas. Oleh sebab seperti mana yang kita tahu, ia memberikan ruang bukan
sahaja kepada Ahli Yang Berhormat, tetapi seluruh Ahli Dewan terlibat.

Tuan Yang di-Pertua harus faham bahawa ini pun bukan melibatkan satu
kementerian. Sekarang ini kalau diminta perbahasan begitu, yang akan menjawabnya
