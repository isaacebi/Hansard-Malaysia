68 DR.02.12.2021

kami dan akhirnya begitu banyak masalah melibatkan isu tanah yang timbul. Apa pun itu
yang berlaku beberapa tahun yang lalu, ke hadapan tolong libatkan kami supaya tidak
timbul masalah di kemudian hari.

Apakah juga status penggubalan ataupun penyiapan satu- draf undang-undang
baharu untuk membantu pembangunan semula khusus di kawasan Kuala Lumpur? Kalau
Yang Berhormat Menteri kita pergi di banyak tempat di Kuala Lumpur, kita akan lihat
bangunan-bangunan yang mungkin perlu dibangunkan semula. Kawasan-kawasan strata
yang telah usang dan tidak terjaga, sukar untuk bayar maintenance, kutip maintenance
banyak masalah tetapi untuk bangunkan semula kita tidak mempunyai akta yang khusus.
Apakah status dan apakah perbincangan dengan pihak KPKT berkenaan dengan isu ini?

Saya pohon Yang Berhormat Menteri sama seperti dua Menteri Wilayah
Persekutuan sebelum Yang Berhormat Menteri untuk meneruskan Majlis Menteri Wilayah
dengan melibatkan Ahli-ahli Parlimen di Kuala Lumpur supaya kami boleh sentiasa
memberi maklum balas kepada Yang Berhormat Menteri dalam sidang yang formal, bukan
secara informal agar perkara-perkara yang dibangkitkan daripada segi dasar dan juga
masalah-masalah khusus boleh kita selesaikan bersama.

Untuk DBKL juga saya pohon Yang Berhormat Menteri sebelum ini kita ada
lancarkan laluan-laluan bas GO Kuala Lumpur ataupun bas Go KL. Saya difahamkan
syarikat baharu telah dilantik menjadi kontraktor untuk melaksanakan perkhidmatan bas
percuma ini. Namun kekerapannya telah berkurangan. Adakah jumlah yang sama
dibelanjakan? Apa yang boleh dilakukan oleh kementerian untuk memastikan
perkhidmatan bas percuma ini bukan sahaja ditingkatkan kekerapannya sama seperti
dahulu, tetapi laluan-laluan yang baharu boleh ditambah kerana bagi ramai warga kota,
mereka amat menghargai dan memerlukan perkhidmatan seperti ini.

Seperti yang Yang Berhormat Shah Alam bangkitkan tadi tentang kalau bagi
KLFA dan KL City FC mereka inginkan Stadium Kuala Lumpur dikembalikan. Saya bagi
Lembah Pantai, kami tidak mahu sebuah stadium, cuma padang-padang bola Yang
Berhormat Menteri yang ada contohnya di Kampung Pasir. Warga anak-anak di Kampung
Pasir itu mohon agar padang bola yang ada di situ dibaiki semula supaya mereka boleh
main. Kalau tidak, banyak masalah. Jadi pohon bantuan Yang Berhormat Menteri.

Akhir sekalli...

Tuan Pengerusi [Dato’ Mohd Rashid Hasnon]: Minta rumuskan Yang
Berhormat.

Tuan Ahmad Fahmi bin Mohamed Fadzil [Lembah Pantai]: Baik. Akhir sekali,
saya ingin bertanya sudah lama pejabat cawangan DBKL Lembah Pantai tidak berada
dalam Lembah Pantai. Yang Berhormat Menteri harap boleh dibantu supaya warga
Lembah Pantai khususnya di kawasan Kampung Kerinchi tidak perlu merentas masuk ke
Bukit Bintang untuk bertemu dengan team Lembah Pantai. Itu sahaja. Terima kasih.

Tuan Pengerusi [Dato’ Mohd Rashid Hasnon]: Baik. Terima kasih Yang
Berhormat Lembah Pantai. Seterusnya, saya menjemput Yang Berhormat Bukit Bintang.

4.06 ptg.

Tuan Fong Kui Lun [Bukit Bintang]: Terima kasih Tuan Pengerusi. Saya
merujuk Butiran 08000 — Baikpulih Sungai dan mendapatkan peruntukan sebanyak RM10
juta dan Butiran 94000 — Sewerage Non-River and River of Life yang mendapat
peruntukan sebanyak RM225 juta.

Adakah peruntukan ini merupakan peruntukan tebatan banjir atau sekadar projek
menaik taraf sungai supaya kelihatan cantik sedangkan masalah banjir kilat dalam
Bandaraya Kuala Lumpur adalah... [Suara kurang jelas] bermusim yang sering berulang
kali terjadi, apatah lagi pada musim hujan akan tetapi kerja-kerja membersihkan asas
hanya dilakukan bila ada aduan dan desakan penduduk-penduduk. Sejauh mana Projek
River of Life Sungai Klang dan Sungai Gombak berjaya disiapkan? Saya minta penjelasan
dari Yang Berhormat Menteri.
