DR.02.12.2021 7

Dato’ Haji Salim Sharif [Jempol]: Ya, terima kasih Tuan Yang di-Pertua yang
bijaksana, lagi bergaya. Berkenaan isu imbangan permintaan pasaran kerja dan jumlah
graduan yang dilahirkan pada setiap tahun selain bidang perubatan, saya juga mendapati
terdapat bidang lain perlu diberi perhatian oleh kementerian. Antara bidang pengajian
yang susah hendak dapat pekerjaan kerana persaingan yang sengit dan peluang
pekerjaan yang terhad ialah pengurusan perniagaan, sains gunaan, perakaunan, seni,
sumber manusia dan lain-lain.

Jadi, soalan saya apakah pelan intervensi kementerian terhadap bidang-bidang
pengajian yang kurang peluang pasaran kerja dan juga pada setiap tahun dan sumbangan
kepada kadar pengangguran yang tinggi. Bagaimanakah kementerian hendak mengawal
perkara supaya tidak terus berlarutan menjadi isu besar seperti bidang perubatan yang
disebutkan tadi? Terima kasih Tuan Yang di-Pertua.

Datuk Seri Dr. Noraini binti Ahmad: Terima kasih Yang Berhormat Jempol.
Akan tetapi saya akan lebih menjawab kepada cara kita hendak mengawal bilangan
graduan dan penawaran di dalam program perubatan Yang Berhormat Jempol. Untuk
makluman Dewan juga, susulan moratorium ini sebenarnya insya-Allah akan tamat tahun
ini. Akan tetapi IPT masih lagi tertakluk kepada kuota yang ditetapkan oleh KKM dan juga
MMC dalam menentukan pengambilan pelajar dalam bidang perubatan ini.

Pengambilan pelajar juga dikawal berdasarkan kuota yang telah ditetapkan
seperti yang saya maklumkan. Hanya akan ada semakan semula oleh mana-mana
institusi ini secara berkala dalam tempoh lima tahun sekali antara MQA dengan kerjasama
MMC ataupun Majlis Perubatan Negara.

01030

Kapasiti institusi juga akan ditentukan berdasarkan nisbah tenaga pengajar
kepada pelajar seperti yang ditetapbkan dalam Standard Program Sarjana Muda
Perubatan. Jadinya, dalam waktu yang sama bercakap mengenai graduan perubatan,
IPTS juga disarankan mungkin boleh mengambil melalui kuota mereka dalam kalangan
pelajar antarabangsa bagi memastikan kapasiti dan ruang mereka dapat dipenuhi selain
memberi laluan kepada pelajar-pelajar di dalam negara yang berminat dalam bidang
perubatan. Terima kasih.

Tuan Haji Ahmad bin Hassan [Papar]: Papar.

Tuan Yang di-Pertua: Masa dah tak ada Yang Berhormat Papar. Maaf ya. Yang
Berhormat Puan Kasthuriraani a/p Patto.

Puan Kasthuriraani a/p Patto [Batu Kawan]: Terima kasih Tuan Yang di-Pertua.
Sebelum saya ajukan soalan saya, ingin saya mengucapkan tahniah dan syabas atas
kemenangan pingat gangsa oleh atlet karate pekak negara, V. Yilamaran di bawah
jurulatih karate kebangsaan Persatuan Sukan Pekak Malaysia, V. Vicnesvaran yang baru
berlangsung di Tehran, Iran.

Sekalung penghargaan juga kepada Yang Berhormat Menteri dan pegawai
kementerian atas sumbangan RM40 ribu untuk skuad kita. Ini berita baik menjelang
sambutan Hari OKU Sedunia esok, 3 Disember 2021. Saya harap lebih perhatian dan
peruntukan dilabur terhadap golongan ini.

3. Puan Kasthuriraani a/p Patto [Batu Kawan] minta Menteri Belia dan Sukan
menyatakan, apa usaha kementerian untuk turut membantu dalam usaha membanteras
perkahwinan bawah umur di Malaysia.

Menteri Belia dan Sukan [Dato’ Seri Ahmad Faizal bin Azumu]:
Assalamualaikum warahmatullahi wabarakatuh, salam sejahtera Tuan Yang di-Pertua.
Saya ucapkan jutaan terima kasih kepada Yang Berhormat Batu Kawan atas soalan yang
diajukan dan juga terima kasih atas usaha yang telah dibawa oleh sahabat saya Yang
Berhormat Batu Kawan, hingga membolehkan rakan-rakan kita berjaya di persada
antarabangsa dalam sukan karate bagi golongan kurang upaya.
