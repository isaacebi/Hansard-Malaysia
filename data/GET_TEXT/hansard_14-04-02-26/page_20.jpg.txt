10 DR.07.12.2021

Walaupun selaras dengan kehendak undang-undang di bawah seksyen 44, Akta
Kualiti Alam Sekeliling 1974 iaitu Akta 127, izin pendakwaan haruslah diperolehi terlebih
dahulu daripada pendakwa raya. Arahan pertuduhan hanya akan dikeluarkan setelah
pendakwa raya berpuas hati bahawa segala keterangan dalam kertas siasatan adalah
mencukupi bagi membuktikan elemen pertuduhan tersebut.

Oleh yang demikian, dakwaan bahawa Peguam Negara yang bertindak sebagai
pendakwa raya, kadang-kadang tidak membenarkan pendakwaan dibuat terhadap
mereka yang melakukan pencemaran sungai dan udara, adalah tidak berasas kerana
sesuatu pendakwaan yang dikenakan terhadap suspek di mahkamah adalah bergantung
pada hasil siasatan sesuatu kes. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama saya, Yang Berhormat Jerlun.

Dato’ Seri Utama Haji Mukhriz Tun Dr. Mahathir [Jerlun]: Terima kasih. Antara
masalah yang dihadapi oleh penguat kuasa Jabatan Alam Sekitar ialah pendakwaan yang
tidak diluluskan oleh pendakwa raya seperti mana yang disebut oleh Yang Berhormat
Timbalan Menteri, walaupun kertas siasatan ke atas pesalah pencemaran itu telah siap
disempurnakan dengan bukti-bukti yang kukuh.

Adakah boleh Perkara 145 Perlembagaan Persekutuan dan seksyen 376
Kanun Acara Jenayah dipinda untuk beri kuasa pendakwaan kepada JAS? Bagi kes-kes
serius yang perlu diambil tindakan cepat, adakah ilmu pengetahuan berkenaan alam
sekitar dalam pejabat Peguam Negara boleh dipertingkatkan supaya pasukan
pendakwaan lebih celik dan mahir. Berkenaan perlanggaran undang-undang daripada
sudut pencemaran; atau pastikan tiada pihak atasan berkepentingan yang campur tangan
dan memberi tekanan supaya tindakan tidak diteruskan ke atas pesalah pencemaran. Ini
penting Tuan Yang di-Pertua bagi menjaga kepentingan awam dan tidak kepentingan
pihak-pihak tertentu sahaja.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Jerlun. Sila Yang Berhormat Timbalan Menteri, satu minit.

Datuk Wira Hajah Mas Ermieyati binti Samsudin: Terima kasih Yang
Berhormat Jerlun di atas perhatian yang diberikan, terutama sekali dalam kes-kes yang
melibatkan pencemaran alam sekitar. Jadi sebagaimana yang telah dimaklumkan di
bawah Perkara 145 Perlembagaan Persekutuan yang mana Peguam Negara ada kuasa
yang boleh dijalankan menurut budi bicaranya untuk memulakan, menjalankan dan juga
membuktikan apa-apa prosiding bagi satu kesalahan.

Selain daripada prosiding di hadapan Mahkamah Syariah, Mahkamah Negeri
ataupun Mahkamah Tentera. Sebagaimana yang telah disebutkan tadi seksyen 376 yang
mana memperincikan lebih lanjut tentang kuasa pendakwa raya dan juga pelantikan
timbalan pendakwa raya untuk kita melaksanakan fungsi pentadbiran keadilan jenayah
sebagaimana yang termaktub di bawah itu.

Secara jelas, di bawah undang-undang tersebut membuktikan bahawa segala
perkara yang berkaitan dengan hal ehwal pentadbiran keadilan jenayah terletak di bawah
pendakwa raya dan boleh melantik timbalan pendakwa raya untuk menjalankan fungsi
sama seperti itu. Kita melihat bahawa apa juga yang berlaku, perlulah elemen-elemen
tersebut dibuktikan, barulah boleh dilaksanakan pendakwaan. Kalau sebelum itu, kita
melihat kita juga boleh memberikan kompaun juga terhadap kesalahan-kesalahan.

Saya faham tentang kegusaran yang telah Yang Berhormat Jerlun berikan dan
kita di bawah Yang Berhormat Menteri, kita memberikan perhatian bahawa tidak ada
campur tangan mana-mana pihak yang boleh memberikan gangguan pada mana-mana
pendakwaan ataupun mana-mana siasatan. /nsya-Allah.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya menjemput blok sini, sila
Yang Berhormat Tebrau.

Tuan Steven Choong Shiau Yoon [Tebrau]: Terima kasih Tuan Yang di-Pertua.
Terima kasih atas jawapan daripada Yang Berhormat Timbalan Menteri kepada soalan
