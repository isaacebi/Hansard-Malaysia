DR.07.12.2021 5

selepas diadakan sesi libat urus untuk diangkat kepada jawatankuasa-jawatankuasa yang
telah pun saya nyatakan.

Saya ingin beri jaminan kepada Yang Berhormat, tidak ada masalah dalam
penyediaan SOP untuk apa-apa perayaan di negara kita sempena dengan konsep
Keluarga Malaysia. Itu yang pertama.

#1020

Keduanya, Chingay. Johor memang terkenal dengan perayaan Chingaynya. Akan
tetapi Yang Berhormat, saya sudah sebut Thaipusam kita tidak benarkan, maka sudah
tentulah apa juga perarakan tidak akan dibenarkan. Itu pun bergantung kepada keputusan
yang akan dibuat oleh ketiga-tiga mesyuarat yang saya nyatakan tadi. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih.
Tuan Haji Ahmad bin Hassan [Papar]: Boleh, Papar?

Timbalan Yang di-Pertua [Dato’ Mohd Rashid Hasnon]: Pertanyaan Menteri
seterusnya, saya ingin menjemput Yang Berhormat Port Dickson.

3. Dato’ Seri Anwar bin Ibrahim [Port Dickson] minta Perdana Menteri
menyatakan, apa tindakan segera, dan langkah-langkah efektif bagi jangka pendek,
sederhana dan jangka panjang yang akan diambil oleh Majlis Tindakan Kos Sara Hidup
untuk menangani krisis kenaikan harga barangan keperluan asas yang menimpa rakyat
pada masa ini.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Bismillahi Rahmani Rahim. Assalamualaikum warahmatullahi wabarakatuh.
Tuan Yang di-Pertua, untuk makluman Yang Berhormat, kerajaan telah menubuhkan
Majlis Tindakan Kos Sara Hidup pada tahun 2014 bagi merangka dasar dan strategi serta
pelan tindakan untuk menangani isu kenaikan kos sara hidup rakyat. Kedua, kenal pasti
isu dan cabaran kenaikan kos sara hidup dan ketiga, menyelaras pelaksanaan dasar dan
program oleh pelbagai kementerian dan agensi.

Majlis ini telah diaktifkan semula pada tahun 2018. Untuk makluman Yang
Berhormat, pada tahun 2019, kadar inflasi cuma 0.7 peratus dan pada tahun lalu
menguncup sebanyak 1.2 peratus berikutan pandemik COVID-19 dan harga minyak
petroleum yang jatuh dengan mendadak.

Pada suku pertama tahun ini, ekonomi dunia telah mula menunjukkan tanda-
tanda pemulihan. Manakala harga minyak mentah telah meningkat. Berikutan itu, kadar
inflasi kita telah naik kepada 4.7 peratus pada bulan April dan 4.4 peratus pada bulan Mei.
Pada bulan Oktober lalu kadar inflasi kita ialah 2.9 peratus.

Tuan Yang di-Pertua, kerajaan sedar bahawa akhir-akhir ini harga bagi beberapa
keperluan asas khususnya ayam, beberapa jenis sayuran dan ikan telah meningkat
dengan ketara. Menyedari masalah ini, Yang Amat Berhormat Perdana Menteri telah
mengarahkan supaya semua kementerian ambil tindakan segera bagi menangani isu
berkaitan bidang tugas masing-masing.

Pada 4 Disember lalu, Yang Amat Berhormat Perdana Menteri telah membuat
pengumuman berikut, iaitu memberi kebenaran mengimport ayam bulat bersifat
sementara dan memperuntukkan sebanyak RM262 juta bagi membantu peladang dan
petani yang terjejas.

Pada 30 November lalu, Yang Berhormat Menteri Perdagangan Dalam Negeri
dan Hal Ehwal Pengguna telah membuat pengumuman berikut pertama, menggerakkan
lebih 1,000 orang pegawai pemantau harga secara harian untuk memantau harga
sebanyak 480 item di 1,500 buah premis. Memulakan pelaksanaan Skim Harga
Maksimum Musim Perayaan lebih awal menjelang perayaan Krismas.
