78 DR.07.12.2021

peningkatan. Jalan utama dari Tawau ke Kalabakan dan jalan utama dari Kalabakan ke
Sapulut telah sekian lama dalam keadaan terbiar. Jalan-jalan ini sepatutnya berturap
penuh. Namun sejak tiga tahun ini, sekarang sebahagiannya telah dibiarkan menjadi jalan
gravel berbatu dan warga pengguna dipaksa menerima dan menggunakan jalan
substandard ini untuk laluan harian.

Butiran seterusnya Butiran 08280 — Pembinaan Jalan-jalan, diperuntukkan
sejumlah RM41.6 juta. Saya terus kepada soalan pertama. Baru-baru ini Timbalan Menteri
memaklumkan bahawa peruntukan RM480 juta disediakan di bawah peruntukan kerajaan
Persekutuan bagi kerja-kerja menaik taraf Jalan Sapulut ke pekan Pagalungan sejauh 38
kilometer. Saya ingin tahu, di manakah butiran atau peruntukan melibatkan projek ini?

Kedua, saya ingin memohon penjelasan di manakah butiran peruntukan bagi
pembinaan Kompleks Kastam, Imigresen, Kuarantin dan Keselamatan (CIQS) di daerah
kecil Pagalungan yang didakwa telah diluluskan dalam Belanjawan 2022? Saya teliti
setiap ucapan belanjawan mahupun butiran di bawah Buku Anggaran Perbelanjaan
Persekutuan 2022, tidak disebutkan berkenaan projek ini.

Terakhir, yang disebutkan hanyalah kerajaan akan menambah lapan pos kawalan
Pasukan Gerakan Am yang membabitkan Pagalungan di Sabah dan Temong Mura di
Sarawak. Jadi, saya mohon penjelasan daripada Yang Berhormat Menteri berkenaan
perkara ini.

Terakhir, saya ingin penjelasan jika benarlah kompleks CIQS ini akan di bina di
daerah kecil Pagalungan, apakah justifikasinya? Adakah limpahan ekonomi kepada
Sabah akan lebih besar berbanding membina kompleks CIQS di seluruh Kalabakan dan
Simanggaris Indonesia? Sekian, terima kasih Tuan Pengerusi.

Tuan Pengerusi: Terima kasih Yang Berhormat Kalabakan. yang Berhormat
Setiu.

4.56 ptg.

Tuan Shaharizukirnain’ bin Abd Kadir ([Setiu]: Assalamualaikum
warahmatullahi wabarakatuh. Tuan Pengerusi, saya pergi kepada Butiran 020200 —
Cawangan Jalan. Garisan jalan adalah salah satu medium untuk mengawal trafik dan
menyampaikan maklumat kepada pengguna jalan raya. Oleh kerana itu, saya memohon
agar pihak kementerian dapat memasukkan peruntukan untuk kelulusan baik pulih garisan
jalan yang pudar dari Gemuroh ke Besut dan juga dari Batu Rakit ke Kota Putera Besut
mengikut jalan pantai.

Butiran kedua, Butiran 71000 — Memperelok dan Membaikpulih Jalan. Saya juga
memohon pihak kementerian agar dapat meluruskan selekoh tajam berhadapan dengan
Balai Polis Chalok kerana selekoh tersebut mengundang bahaya kepada pengguna jalan
raya, apatah lagi selepas selekoh tersebut terdapat sebuah sekolah rendah dan ada traffic
light berhadapan dengan sekolah tersebut dan kadang-kadang tidak disedari oleh
pengguna yang membawa kenderaan terlalu laju disebabkan terhalang oleh selekoh
tersebut.

Dalam butiran yang sama berdasarkan kenyataan Ketua Jabatan Siasatan dan
Penguatkuasaan Trafik Selangor, sebanyak 223 kemalangan direkodkan berpunca
daripada fizikal jalan raya termasuk jalan berlubang serta rosak akibat kerja-kerja
pembinaan sepanjang 2018 sehingga 2020. Oleh itu, saya memohon agar
penguatkuasaan diberi tumpuan kepada kawasan pembinaan kerana kebanyakan
kemalangan jalan raya sering kali berlaku akibat kecuaian pemaju projek-projek
pembinaan yang tidak menitik beratkan keselamatan pengguna jalan raya sepanjang
tempoh pembinaan dijalankan.

Tuan Pengerusi, saya memberi sokongan penuh terhadap Kempen Kita Jaga
Jalan Kita yang menitik berat tanggungjawab pengguna untuk bertanggungjawab
terhadap jalan raya yang digunakan bersama. Namun begitu, saya juga ingin memohon
agar kerosakan jalan raya akibat kenderaan berat menggunakan jalan tersebut turut diberi
penekanan di dalam kempen tersebut.
