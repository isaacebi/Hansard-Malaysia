26 DR.07.12.2021

Kita ada tiga prinsip iaitu safety, safeguard dan juga security yang telah kita
tetapkan dan ia perlu dipatuhi sebelum kita benarkan dan ia adalah selamat.

Dato’ Sri Azalina Othman Said [Pengerang]: Yang Berhormat Tuan
Shaharizukirnain. Silakan.

9. Tuan Shaharizukirnain bin Abd. Kadir [Setiu] minta Perdana Menteri
menyatakan sejauh mana usaha kerajaan dalam menyelesaikan isu kemudahan
infrastruktur FELDA di Setiu seperti sistem perparitan yang telah lama tidak diselenggara.

Timbalan Menteri di Jabatan Perdana Menteri (Ekonomi) [Dato’ Eddin
Syazlee bin Shith]: Dengan izin Tuan Yang di-Pertua, kerajaan telah memperuntukkan
sejumlah RM10.5 juta bagi membina dan menaik taraf pelbagai kemudahan infrastruktur
FELDA di Setiu seperti berikut iaitu pertama, menaik taraf jalan kampung sepanjang 12.8
kilometer dan pembinaan jambatan menghubungkan perkampungan Blok 12, 13 dan 14
ke Kampung Batu Hampar di FELDA Chalok Barat dengan kos sebanyak RM12.3 juta di
bawah Rancangan Malaysia Ke-11. Projek ini telah siap pada 30 September 2020.

01140

Kedua, menaik taraf sistem perparitan, pembinaan gabion dan bahu jalan di
FELDA Selasih dengan kos sebanyak RM600,000 di bawah Program Pakej Rangsangan
Ekonomi (PRE). Projek naik taraf sistem perparitan dan pembinaan gabion telah siap pada
30 September 2020. Sementara projek naik taraf bahu jalan telah siap pada 3 Januari
2021.

Naik taraf fasiliti seperti tandas awam dan tapak riadah di FELDA Selasih dengan
kos sebanyak RM100,000 dan naik taraf dewan komuniti dan pusat transit baja dengan
kos sebanyak RM500,000. Kedua-dua projek tersebut merupakan projek kecil berimpak
tinggi atau dengan izin, people-centric project. Kerja fizikal projek baharu bermula dan di
jadual siap dalam tempoh 18 bulan.

Selanjutnya membina Masjid Chalok Barat berkapasiti 1,000 jemaah dengan kos
sebanyak RM2 juta di bawah peruntukan khas Unit Perancang Ekonomi, Jabatan Perdana
Menteri. Daripada kos tersebut 50 peratus daripadanya ditanggung oleh Kerajaan
Persekutuan dan selebihnya oleh Kerajaan Negeri Terengganu. Kemajuan fizikal pada
tahap tiga peratus dan di jadual siap pada Oktober 2022.

Akhir sekali, projek untuk menaik taraf jalan, sistem perparitan dan saliran dengan
kos sebanyak RM65 juta di bawah Rancangan Malaysia Ke-12. Projek ini akan dijalankan
di kawasan yang mana kampungnya tidak pernah diturap lebih daripada lima tahun dan
mengalami kerosakan fizikal serta kawasan yang terkesan dengan banjir. Projek ini dalam
proses pra pelaksanaan dan kerja fizikal dijadualkan bermula pada suku tahun pertama
tahun 2022 dan akan mengambil masa 12 bulan untuk disiapkan. Pelaksanaan projek-
projek yang saya sebutkan di atas akan dapat menangani isu sistem perparitan yang telah
lama dan tidak diselenggara dengan baik di kawasan tersebut.

Tuan Shaharizukirnain bin Abd Kadir [Setiu]: Soalan tambahan Tuan Yang di-
Pertua. Terima kasih Yang Berhormat Timbalan Menteri. Apakah perancangan
kementerian dalam memastikan kerosakan sistem perparitan di kawasan FELDA contoh
di FELDA Chalok Rahmat yang telah dibiarkan begitu lama. Adakah kerajaan mempunyai
perancangan di masa akan datang untuk memastikan kerosakan ini tidak dibiarkan begitu
lama. Sejauh manakah agensi-agensi di peringkat daerah seperti pejabat daerah, majlis
daerah, JPS, dapat turut memberi kerjasama kepada FELDA dalam melakukan
pembaikpulihan kerosakan yang berlaku.

Dato’ Eddin Syazlee bin Shith: Terima kasih kepada Yang Berhormat Setiu di
atas soalan tambahan. Untuk makluman Yang Berhormat FELDA sentiasa mengambil
berat berkenaan keadaan-keadaan sistem perparitan seperti yang berlaku di Chalok Barat
ini. Ya?

Tuan Shaharizukirnain bin Abd Kadir [Setiu]: Chalok Rahmat.
