2 DR.07.12.2021

Timbalan Yang di-Pertua [Dato’ Mohd Rashid Hasnon]: Dipersilakan soalan
tambahan pertama, Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Terima kasih Yang Berhormat Menteri atas jawapan yang telah diberikan dan
semoga usahawan Muslim akan dapat meneruskan perniagaan mereka pasca pandemik
COVID-19. Insya-Allah.

Soalan tambahan saya, Tuan Yang di-Pertua. Di samping perancangan-
perancangan dan aktiviti yang disusun untuk mencapai KPI 100 hari pihak Yang
Berhormat Menteri, apakah usaha-usaha yang telah dilakukan untuk menjaga kebajikan
imam dan guru takmir di seluruh negara bagi mengimarahkan lagi Islam di Malaysia ini?
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Dipersilakan Yang
Berhormat Menteri. Dua minit 30 saat.

Tuan Haji Idris bin Haji Ahmad: Terima kasih Tuan Yang di-Pertua. Untuk
makluman berkenaan Yang Berhormat Kuala Krai, maka kita memang mengambil berat
dan mengambil cakna berkenaan dengan sumbangan yang disumbangkan oleh terdiri
daripada kalangan imam dan juga guru takmir yang berada di dalam negara kita.

Maka dengan sebab itu, tentang beberapa inisiatif yang cuba kita berikan,
terutamanya daripada segi aspek kebajikan antaranya ialah Program Perlindungan
SOCSO sebanyak RM232.82 setahun untuk bermula sejak dari Mac 2021 dan begitu juga
dengan bayaran one-off sebanyak RM500 kepada imam, bilal, noja dan juga guru takmir.

Dalam masa yang sama juga kita telah pun untuk mempertingkatkan tentang
usaha ini dengan mengadakan kelas pengajian takmir itu secara dalam talian dan juga
bersemuka di seluruh negara apabila suasana COVID-19 ini sudah pun menurun. Begitu
juga dengan Program Tafaqquh Fiddin untuk guru-guru takmir yang diadakan secara
dalam talian, terutama pada waktu COVID-19 dan insya-Allah, secara bersemuka di
seluruh negara.

Pada tahun depan, insya-Allah guru takmir akan ditingkatkan lagi, ditambah
sebanyak 1,000 orang lagi iaitu untuk kepada Agensi Antidadah Kebangsaan (AADK) dan
juga untuk penjara serta Jabatan Kebajikan Masyarakat. Terima kasih.

01010

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan kedua. Saya jemput Yang Berhormat Hulu Langat.

Datuk Haji Hasanuddin bin Mohd Yunus [Hulu Langat]: Terima kasih Tuan
Yang di-Pertua. Saya melihat soalan ini ditujukan kepada Yang Amat Berhormat Perdana
Menteri tapi terima kasih kepada Yang Berhormat Menteri menjawab soalan ini.

Keluarga Malaysia mesti melihat isu utama rakyat tanpa mengira Muslim ataupun
tidak sebagai prioriti paling utama dalam negara ini. Jika kita melihat unjuran kenaikan
harga barang, ia akan berterusan sehingga 30 hingga 200 peratus menjelang tahun 2022
ini ekoran fenomena global dan kejatuhan mata wang dan pengurusan ekonomi negara
ini sendiri. Apakah pendekatan kerajaan hari ini untuk memastikan isu penting rakyat
mengurus Keluarga Malaysia ini dapat diselesaikan? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri, dua minit.

Tuan Haji Idris bin Haji Anmad: Terima kasih Tuan Yang di-Pertua, terima kasih
kepada Yang Berhormat Hulu Langat. Oleh kerana soalan yang ditanya kepada saya itu,
saya kena jawab yang melibatkan soalan tadi. Maka saya jawab ikut itu.

Tadi soalan yang dikemukakan oleh Yang Berhormat Hulu Langat itu mungkin
boleh ditanya kepada Yang Berhormat Menteri di bidang lain. Nanti kalau saya jawab
nanti masa yang bukan masa saya. Jadi, saya ucap terima kasih.
