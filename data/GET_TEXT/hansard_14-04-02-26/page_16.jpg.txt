6 DR.07.12.2021

Melalui Bajet 2022 pula, kerajaan telah memperuntukkan sebanyak RM31 bilion
dalam bentuk subsidi, bantuan dan insentif, termasuk pemberian subsidi petrol RON95
dan diesel termasuk juga untuk membantu mengurangkan harga barangan keperluan
penduduk luar bandar dan sebanyak RM400 juta untuk menstabilkan harga minyak
masak.

Tuan Yang di-Pertua, kerajaan amat prihatin tentang masalah yang dihadapi oleh
rakyat berikutan kenaikan harga beberapa keperluan asas khususnya bagi kumpulan B40
dan M40. Jabatan Perangkaan telah diarahkan supaya membuat pemantauan secara
harian ke atas beberapa keperluan asas dan melaporkan trend perubahan kepada
kerajaan.

Tuan Yang di-Pertua, Yang Amat Berhormat Perdana Menteri akan
mempengerusikan mesyuarat Majlis Tindakan Sara Hidup pada 9 Disember 2021 bagi
membincangkan langkah-langkah yang menyeluruh dan bersepadu untuk menangani isu
kenaikan kos sara hidup yang dihadapi oleh rakyat.

Tindakan jangka sederhana dan panjang akan dibentangkan oleh kementerian-
kementerian yang berkenaan di mesyuarat tersebut. Antara perkara yang akan
dibincangkan termasuklah pergantungan kepada import, kos input makanan, isu buruh
asing, skim subsidi, geran dan pinjaman mudah, teknologi pertanian dan juga R&D.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih, sila
Yang Berhormat Port Dickson untuk soalan tambahan pertama.

Dato’ Seri Anwar bin Ibrahim [Port Dickson]: Terima kasih. Keadaan
meruncing, krisis kian serius, mesyuarat baru hendak diadakan pada 9 Disember. Itu
menampakkan satu kecuaian dan salah keutamaan oleh kerajaan. Ini kerana, walaupun
disebut dengan pelbagai langkah diambil, termasuk import sebanyak 200 buah kontena
ayam. Walaupun kita hendak tahu siapa yang dapat permit import ini. Kenyataannya ialah
dengan semua langkah yang diambil itu, langsung tidak berkesan. Jawatankuasa Kabinet
belum bersidang, Majlis Tindakan Kos Sara Hidup baru akan bersidang. Rakyat
sementara ini hendak ‘mentekedarah’ apa, dalam keadaan tertekan begini?

Jadi, harga ayam proses standard, Kota Kinabalu RM10 sekilogram, Kuching
RM11.50 sekilogram, Kota Bharu RM9.50 sekilogram, Seremban RM10 sekilogram.
Harga Cili Merah Kulai, Kota Kinabalu sebanyak RM16 sekilogram, Kuching RM35
sekilogram paling tinggi di Malaysia, mungkin di ASEAN. Kota Bharu RM16 sekilogram,
Seremban RM20 sekilogram. Satu lagi Tuan Yang di-Pertua, Kacang Buncis di Kota
Kinabalu RM7 sekilogram kerana pengeluaran yang ada dan pemasaran. Kalau RM7 di
Kota Kinabalu, di Kuching RM16 sekilogram. Di Kota Bharu RM16 sekilogram, Seremban
RM16 sekilogram.

Tuan Yang di-Pertua, yang saya sebut tentang keperluan mengadakan mesyuarat
supaya tindakan diambil. Umpamanya, masalahnya, masalah lama yang dikupas.
Pemasaran, agensi-agensi kerajaan harus dikerahkan untuk mengambil tindakan segera
kerana kos di ladang dan kos di pasar borang, pasar bandar...

Tuan Haji Ahmad bin Hassan [Papar]: Yang Berhormat Port Dickson, biar
Papar, Yang Berhormat Port Dickson.

Dato’ Seri Anwar bin Ibrahim [Port Dickson]: Itu berbeza. Ini juga seperti mana
yang kita lihat, baru-baru ini saya lihat food valley Selangor, bila dia bawa sendiri, kos
boleh dijatuhkan sebanyak RM2, RM2.50. Jadi, langkah-langkah ini kerajaan nampaknya
tidak ambil tindakan yang wajar. Akan tetapi, saya hendak tekankan di sini, dalam
keadaan sekarang Tuan Yang di-Pertua...

Tuan Haji Ahmad bin Hassan [Papar]: Yang Berhormat Port Dickson,
tambahan, tambahan.

Dato’ Seri Anwar bin Ibrahim [Port Dickson]: Masalah dan beban kepada
rakyat terlalu berat dan Menteri-menteri yang ramai ini tidak memberikan tumpuan kepada
permasalahan, penyelesaian masalah rakyat.
