DR.07.12.2021 35

dengar daripada Yang Berhormat Menteri, apakah strategi, langkah supaya Malaysia
menjadi destinasi pelaburan utama semula? We have to restore the glory of the nation,
dengan izin.

Sekian, terima kasih.

Tuan Pengerusi [Dato’ Sri Azalina Othman Said]: Yang Berhormat Tebrau.

12.15 tgh.

Tuan Steven Choong Shiau Yoon [Tebrau]: Terima kasih Tuan Pengerusi
kerana mengizinkan saya menyertai perbahasan Bekalan 24 mengenai Kementerian
Perdagangan Antarabangsa dan Industri.

Tuan Pengerusi, butiran yang saya ingin sentuh adalah Butiran 030700 -
Perbadanan Pembangunan Perdagangan Luar Malaysia (MATRADE). Tuan Pengerusi,
peranan utama MATRADE adalah membantu pengeksport Malaysia membangunkan dan
mengembangkan pasaran eksport.

Menurut kenyataan media daripada Yang Berhormat MITI mengenai perangkaan
perdagangan luar dari bulan Januari hingga Jun 2021, prestasi perdagangan Malaysia
mencatatkan sejumlah RM188.7 bilion, merupakan peningkatan 29.3 peratus berbanding
dengan tempoh yang sama pada tahun 2020.

Peningkatan ini datang daripada industri petroleum, electrical and electronics dan
produk getah. Peningkatan nilai eksport dicatatkan oleh semua sektor berbanding dengan
tahun 2020. Kita melaksanakan PKP dari bulan Mac 2020 di mana kebanyakan sektor
tidak dibenarkan beroperasi dan bermula bulan November 2020, banyak sektor diizinkan
beroperasi secara berperingkat.

Soalan saya, adakah peningkatan nilai eksport bagi semua sektor tahun ini adalah
sebab kita guna kasar angka-angka tahun 2020 untuk dibandingkan, jadi ia nampak
meningkat? Macam mana dengan statistik sekiranya kita membandingkan dengan tahun
2019 pada masa tahun yang normal? Harap Yang Berhormat Menteri boleh menjawab
soalan saya serta memberitahu usaha-usaha untuk memastikan perkembangan ekonomi
kita tidak akan terjejas akibat tiada pekerja.

Oleh sebab banyak sektor ekonomi kita seperti electrical and electronics (E&E)
dan pertanian bergantung kepada pekerja asing. Kini, kekurangan pekerja asing telah
banyak menjejaskan sektor pertanian. Kebun sayur tiada orang menyemai benih dan
membaja. Kelapa sawit tiada orang memetik serta kilang tidak mencukupi pekerja.

Kekurangan pekerja di banyak sektor adalah salah satu punca utama harga sayur,
buah-buahan, hidupan laut dan ayam naik mendadak. Saya merayu kepada kerajaan bagi
mempercepatkan proses kelulusan permit bekerja dan mengizinkan pekerja asing baharu
masuk balik serta-merta. Kalau tidak, peningkatan eksport tidak akan bermakna sekiranya
pengeluaran produk tidak meningkat kerana kekurangan pekerja.

Tuan Pengerusi, butiran seterusnya adalah Butiran 040300 - Lembaga
Pembangunan Pelaburan Malaysia (MIDA). Saya juga mengucapkan tahniah dan syabas
kerana MIDA telah berjaya membawa banyak pelabur luar negara dengan nilai pelaburan
sebanyak RM80.6 bilion dalam sektor pembuatan, perkhidmatan terutama pada suku
pertama tahun 2021.

Saya ingin bertanya kepada Yang Berhormat Menteri, berapa banyak pelaburan
telah kita dapat pada suku dua dan tiga tahun ini? Adakah Yang Berhormat Menteri
merasakan jumlah pelaburan terkumpul pada tahun 2021 cukup memberangsangkan atau
tidak? Sekiranya tidak, apakah sebabnya?

Negara China dan India merupakan negara yang kedua dan kelima banyak KDNK
di dunia. Adakah kita memberikan tumpuan untuk menarik pelaburan daripada kedua-dua
negara Asia ini? Bolehkah Yang Berhormat Menteri menyatakan berapa dan jumlah nilai
pelaburan pada tahun 2021 yang datang daripada kedua-dua buah negara ini? Berapa
banyak peluang pekerjaan baharu telah diwujudkan?
