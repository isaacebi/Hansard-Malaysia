22 DR.07.12.2021

(ii) Akta Keselamatan dan Kesihatan Pekerja 1994 daripada DOSH;
dan

(iii) Garis Panduan Keselamatan dan Kesihatan Pekerjaan Awam di
Tapak Bina 2007 yang dikendalikan oleh CIDB.

Sekiranya terdapat kegagalan pihak kontraktor untuk mematuhi prosedur-
prosedur keselamatan yang telah dinyatakan, arahan pemberhentian kerja atau stop-work
order akan dikeluarkan kepada kontraktor-kontraktor yang terlibat. Kerja-kerja pembinaan
hanya boleh diteruskan setelah penambahbaikan dilaksanakan oleh kontraktor
berdasarkan notis penambahbaikan atau corrective action request oleh pegawai
penguasa.

JKR negeri Sarawak selaku pelaku pegawai penguasa turut akan menggiatkan
lagi pemantauan dari semasa ke semasa bagi memastikan pelaksanaan projek mengikut
spesifikasi, kualiti dan selamat untuk pengguna jalan raya. Kita sentiasa komited dalam
memastikan aspek keselamatan diutamakan bagi menjamin keselesaan pengguna jalan
raya di sepanjang jajaran Lebuh Raya Pan Borneo Sarawak. Sekian, terima kasih

Timbalan Yang di-Pertua [Dato’ Mohd Rashid Hasnon]: Soalan tambahan
pertama. Sila, Yang Berhormat Julau.

Tuan Larry Soon @ Larry Sng Wei Shien [Julau]: Terima kasih Yang
Berhormat Timbalan Menteri. Untuk makluman Yang Berhormat Timbalan Menteri, antara
punca berlakunya kemalangan di Lebuh Raya Pan Borneo ini adalah kerana tiada kon
atau tidak cukup signage yang diletakkan untuk menentukan hala tuju jalan.

Saya bagi contoh. Macam di Semenanjung sini, apabila ada road diversion,
mereka ada letak kon, berapa ratusan kon untuk bagi incoming traffic and outgoing traffic.
Akan tetapi, macam di Pan Borneo Sarawak, walaupun ada signage sedikit di simpang,
tetapi selepas itu tiada kon sekali. Jalan itu adalah jalan untuk berapa ratus meter ataupun
kilometer. Apabila waktu malam, orang nampak jalan itu selalu pusing sini, pusing sana,
mereka tidak tahu. Mereka masih on the right lane or on the wrong lane.

So, soalan saya, Yang Berhormat Timbalan Menteri, bagaimana pampasan
insurans dapat dibayar kepada keluarga mangsa apabila nahas kemalangan berlaku
bukannya daripada kekhilafan pengguna itu sendiri?

Timbalan Yang di-Pertua [Dato’ Mohd Rashid Hasnon]: Sila, Yang Berhormat
Timbalan Menteri. Satu minit.

Datuk Arthur Joseph Kurup: Terima kasih Yang Berhormat Julau. Saya
mengambil maklum daripada isu yang baru dibangkitkan oleh Yang Berhormat Julau.
Maka saya akan mengarahkan JKR Sarawak dengan serta-merta untuk turun sekali lagi
untuk membuat pemantauan dan juga untuk memastikan bahawa pihak kontraktor akan
mengikut semua prosedur keselamatan termasuk mengadakan macam reflective strings
dan juga kon-kon di sepanjang jalan untuk memastikan bahawa pengguna di sana akan
lebih dapat melihat dengan jelas jalan raya walaupun dalam proses pembinaan.

Bagi soalan yang kedua berkaitan dengan tuntutan insurans oleh pengguna jalan
raya, sebenarnya bagi tuntutan insurans, sekiranya berlaku kemalangan di sepanjang
jajaran Lebuh Raya Pan Borneo, tuntutan tersebut boleh dimajukan kepada JKR Sarawak
bagi jalan-jalan yang sedang dinaiktaraf di bawah Projek Lebuh Raya Pan Borneo
Sarawak.

Jadi, untuk makluman Ahli Yang Berhormat, bagi memudahkan proses tuntutan
tersebut, dokumen sokongan turut diperlukan seperti gambar kenderaan dan seksyen
jalan yang rosak, lokasi insiden, laporan polis dan borang tuntutan. Selepas daripada itu,
siasatan lanjut akan dilaksanakan dan pampasan ganti rugi yang sewajarnya boleh
diberikan setelah siasatan selesai dilaksanakan oleh pihak syarikat insurans. Sekian dan
terima kasih.
