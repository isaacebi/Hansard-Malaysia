46 DR.07.12.2021

Tuan Pengerusi [Dato’ Mohd Rashid Hasnon]: Baik, terima kasih Yang
Berhormat Jelutong. Kita ambil perhatian, kita akan check-lah tentang pengambilan saliva
test bagi yang disebutkan tadi.

Menyambung semula perbahasan di peringkat Jawatankuasa, saya _ ingin
menjemput Yang Berhormat Dungun. Lima minit.

2.35 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi.

Perkara pertama yang ingin saya bangkitkan ialah Butiran 040300 — Lembaga
Pembangunan Pelaburan Malaysia (MIDA). Pertama, apakah program atau inisiatif yang
telah dibuat oleh MIDA yang berjaya membawa masuk ataupun membawa ke Terengganu
pelabur-pelabur dari tahun lepas?

Kedua, dalam menjadikan negeri Terengganu sebagai salah satu kuasa ekonomi
di Malaysia, apakah pelan jangka masa panjang oleh MIDA bagi menarik pelaburan asing
datang ke negeri Terengganu dalam masa terdekat?

Kedua, Butiran 030500 — Rundingan Strategik. Pada waktu ini Malaysia telah
mengadakan Perjanjian Perdagangan Bebas dua hala dengan tujuh buah negara dan
Perjanjian Perdagangan Serantau melalui ASEAN sebanyak tujuh buah negara luar.
Adakah kementerian merancang melaksanakan usaha untuk mengadakan Perjanjian
Perdagangan Bebas yang baharu dengan negara-negara lain pada masa yang akan
datang? Sejauh manakah Perjanjian Perdagangan Bebas (FTA) ini membantu negara
dalam perkembangan ekonomi sehingga kini?

Selanjutnya ialah Butiran 030300 — Integrasi Kerjasama Ekonomi ASEAN. Sejauh
manakah Regional Comprehensive Economic Partnership (RCEP) telah diratifikasi dan
akan memberi kesan positif kepada negara kita? Adakah kementerian dalam proses
mencadangkan ASEAN mempertingkatkan model perkongsian kerjasama ekonomi
seperti EU yang ternyata memberi kelebihan yang banyak kepada negara-negara
anggota?

Butiran 030200 — Hubungan Perdagangan dan Ekonomi Dua Hala. Soalan saya
yang pertama, bagaimanakah secara umumnya kementerian meningkatkan hubungan
perdagangan dua hala dengan negara-negara yang sudah sedia mempunyai hubungan
diplomatik dengan negara kita pada pasca pandemik COVID-19?

Kedua, adakah kementerian dengan kerjasama Kementerian Perusahaan,
Perladangan dan Komoditi masih meneruskan lagi usaha untuk membantah sekatan
eksport minyak sawit ke EU?

Seterusnya, Butiran 030100 — Hubungan Serantau dan Antarabangsa. Apakah
impak atau kesan positif daripada penganjuran APEC 2020 yang dianjurkan pada tahun
lepas kepada ekonomi negara kita?

Butiran 020100 — Sokongan Perdagangan dan Industri. Soalan saya yang
pertama, apakah jenis bentuk sokongan yang disediakan oleh kementerian dalam butiran
ini?

Kedua, apakah pelan jangka masa panjang yang telah diambil oleh kementerian
bagi memastikan usahawan terutamanya dari negeri-negeri Pantai Timur khususnya
Terengganu mendapat manfaat daripada program yang akan dilaksanakan supaya
mereka boleh menjadi usahawan global?

Butiran 010200 — Perancangan Strategik. Peruntukan yang telah dikurangkan
daripada RM3,137,200 kepada RM3,021,100 pada tahun 2022 sedangkan ia adalah
penting bagi pembentukan dasar, pelan strategik dan program kementerian bagi
menggalakkan pembangunan industri, pelaburan dan perdagangan antarabangsa.
