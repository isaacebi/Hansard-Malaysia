DR.07.12.2021 29

Berdasarkan statistik pada Ogos 2021, kekurangan penuai dan pemungut BTS
ialah 25,471 orang, dengan purata produktiviti penuai dan pemungut iaitu dua tan BTS
sehari bagi setiap penuai dan pemungut. Jumlah BTS yang tidak dapat dituai adalah
sebanyak 50,942 tan sehari. Mengambil kira bilangan hari bekerja iaitu selama 26 hari
sebulan, jumlah anggaran BTS yang tidak dapat dituai adalah sebanyak 1.3 juta tan
sebulan yang menyamai 15.9 juta tan BTS setahun.

Berdasarkan kadar purata perahan minyak iaitu 20 peratus, nilai kehilangan
minyak sawit mentah (MSM) adalah sebanyak 3.18 juta tan. Dengan purata harga MSM
RM4,550 setan, nilai kerugian akibat kekurangan guna tenaga pada Ogos 2021 adalah
sebanyak RM14 bilion setahun. Anggaran jumlah kerugian ini telah meningkat sebanyak
56 peratus dan lebih 100 peratus berbanding tahun 2002 dan tahun 2009 di mana jumlah
kerugian ekoran daripada masalah kekurangan guna tenaga bagi tahun tersebut masing-
masing dianggarkan sebanyak RM9 bilion dan RM6 bilion setahun.

Bagi memastikan angka kerugian ini tidak terus meningkat, Kementerian
Perusahaan, Perladangan dan Komoditi telah berusaha untuk membawa masuk pekerja
asing masuk ke Malaysia bagi mengisi kekurangan guna tenaga ini. Selain daripada itu,
kerajaan juga sentiasa menyarankan penggiat industri untuk mengadaptasikan
penggunaan mekanisasi dalam proses kerja. Mekanisasi bukan sahaja mempercepatkan
proses kerja, tetapi juga membantu mengurangkan kebergantungan kepada tenaga kerja
manual.

Bagi mempromosikan penggunaan mekanisasi dan automasi, Kementerian
Perusahaan, Perladangan dan Komoditi melalui Lembaga Minyak Sawit Malaysia telah
menghasilkan lebih daripada 50 teknologi yang sedia untuk dikomersialkan. Produk R&D
ini merangkumi semua aktiviti di lapangan termasuk bagi pekebun kecil sawit.

Bagi memastikan hasil produk R&D ini sampai kepada penggiat industri, promosi
telah dilakukan di media massa dan ketika sesi libat urus bersama penggiat industri
dijalankan. Mereka yang mengadaptasikan teknologi hasil R&D ini dibimbing dan
disokong bagi tujuan pengkomersialan. Usaha penyelidikan dan pembangunan teknologi
mekanisasi akan sentiasa dikemas kini dari semasa ke semasa bagi meningkatkan
kecekapan dan keberkesanan teknologi tersebut ketika di lapangan. Sekian, terima kasih.

Tuan Nga Kor Ming [Teluk Intan]: Terima kasih Tuan Yang di-Pertua yang
budiman. Saya berasa amat terkejut sekali apabila Dewan yang mulia ini dimaklumkan
akibat daripada kekurangan guna tenaga, industri sawit negara mengalami kehilangan
ataupun kerugian sebanyak RM14 bilion setahun. Ini merupakan satu jumlah kehilangan
yang cukup besar. Saya hendak tanya kepada Yang Berhormat Timbalan Menteri, bilakah
guna tenaga yang dijanjikan sejak tahun lepas iaitu 25,471 orang pekerja ini dapat masuk
dan terus menyumbang supaya kerugian ini tidak berterusan sehingga industri sawit kita
terjejas dengan teruk.

Kedua adalah baja. Harga baja tahun ini dijangka— Malaysia terpaksa
mengimport lebih kurang RM15 bilion hingga RM18 bilion, baja kimia dari luar negara.
Negara kita mempunyai tanah yang subur, teknologi ada, kementerian yang bijaksana
kononnya ada, mengapa tidak boleh hasilkan baja kimia sendiri? Adakah kementerian
mempunyai pelan supaya negara kita tidak bergantung sepenuhnya kepada baja kimia
yang diimport dari negara asing? Terima kasih Tuan Yang di-Pertua.

Dato’ Sri Dr. Wee Jeck Seng: Terima kasih Tuan Yang di-Pertua dan Yang
Berhormat. Soalan pertama yang dijanjikan ialah 32,000 orang pekerja asing akan
dimasukkan tetapi oleh sebab COVID-19 ini, ia bukan sahaja memberi kesan kepada
negara kita, ia adalah seluruh dunia. Jadi, kemasukan pekerja asing ini bergantung
kepada negara sumber dan negara sumber ini boleh dikatakan— penuai ini kebanyakan
daripada warga Indonesia.

Apa-apa sekalipun, baru-baru ini Menteri KPPK ataupun kementerian telah
mengadakan lawatan ke negara Indonesia dan telah mengadakan perbincangan
berkaitan dengan pekerja asing tersebut. Adalah didapati bahawa kerajaan berkaitan atau
Kerajaan Indonesia masih dalam pertimbangan walaupun setuju, tetapi keutamaan
