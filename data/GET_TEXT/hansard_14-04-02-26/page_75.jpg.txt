DR.07.12.2021 65

Bismillahi Rahmani Rahim. Assalamualaikum warahmatullahi wabarakatuh. Saya
merujuk kepada perkara di bawah Maksud Pembangunan 27 di bawah Butiran 08260 -
Naiktaraf dan Memulihkan Jalan di bawah tajuk ‘Jalan Raya dan Jambatan Sabah’.

Pembangunan infrastruktur dan kemudahan asas seperti bekalan air bersih,
bekalan elektrik, jalan raya dan lipatan jaringan telekomunikasi memang kekal menjadi
satu isu utama di negeri Sabah. Isu yang saya ingin bentangkan pada hari ini adalah
berkaitan dengan jalan. Diharapkan bahawa kerajaan prihatin dengan kesejahteraan
rakyat dan perlu membangunkan rangkaian jalan raya yang selamat, diyakini berkesan
dan juga mampu untuk menggiatkan pembangunan sektor ekonomi dengan
meminimumkan kerosakan alam sekitar.

Tuan Pengerusi, oleh hal yang demikian saya mohon pertimbangan Kerajaan
Persekutuan supaya dapat naik taraf jalan di Kampung Memanjang. Untuk makluman
Dewan yang mulia ini, saya faham bahawa jalan di Kampung Memanjang ini adalah
terletak di bawah bidang kuasa negeri. Namun memandangkan bahawa jalan tersebut
sudah lebih daripada 10 tahun tidak ada pembaikan dan penyelenggaraan daripada pihak
yang berkuasa. Keadaan jalan sekarang semakin hari semakin buruk. la tidak selamat
untuk digunakan oleh masyarakat tempatan akibat akan mengundang- kita tidak mahu
mengundang kemalangan dan kecederaan yang kita tidak ingini.

Tuan Pengerusi, justeru itu saya memohon supaya Kerajaan Persekutuan dapat
mengambil alih Jalan Kampung Memanjang atau Kerajaan Persekutuan dapat membantu
kerajaan negeri untuk naik taraf dan memulihkan jalan kampung tersebut demi
kesejahteraan Keluarga Malaysia. Sekian, terima kasih.

01600

Tuan Pengerusi: Terima kasih Yang Berhormat Libaran. Yang Berhormat
Tampin, silakan.

4.00 ptg.

Datuk Dr. Hasan bin Bahrom [Tampin]: Bismillahi Rahmani Rahim. Terima
kasih Tuan Pengerusi kerana menjemput dan mengizinkan Tampin terlibat sama dalam
membicarakan soal Kementerian Kerja Raya.

Tampin merujuk kepada Butiran 31000 — Pembinaan Jalan dan Jambatan. Saya
berharap peruntukan yang diberikan ini dapat dilakukan dengan baik dan bebas daripada
sebarang penyelewengan dan salah guna kuasa. Saya berharap peruntukan yang
berkaitan dengan pembinaan jambatan, termasuk untuk membina jambatan konkrit untuk
menggantikan jambatan gantung antara Kampung Kurnia Diraja dengan Kampung Pasir
Besar yang sentiasa mengalami kerosakan apabila banjir berlaku. Jambatan tersebut
menjadi laluan utama masyarakat di tempat tersebut.

Seterusnya Butiran 80000 — Membina Jalan-jalan Baru. Saya ingin mengetahui
peruntukan ini, apakah termasuk pembinaan jalan antara Felda Bukit Jalor dengan
Gemas? Ini kerana jalan pintas ini telah diluluskan dan akan dilaksanakan. Bilakah jalan
ini akan dibuat? Bila ia dijangka siap? Saya sering membangkitkan perkara ini kerana
saya sentiasa ditanya oleh masyarakat setempat tentang status jalan yang saya sebutkan
itu.

Seterusnya Butiran 050700 — Penyelenggaraan Jalan Persekutuan Semenanjung
Malaysia, tidak ada peruntukan yang diberikan. Mengapa tidak ada peruntukan yang
diberikan? Apakah peruntukan penyelenggaraan diambil daripada butiran yang lain atau
sepanjang tahun 2022, belanja untuk menyelenggarakan jalan sudah tidak diperlukan
lagi?

Saya ingin penjelasan yang tuntas daripada kerajaan, mengapa peruntukan itu
ditiadakan? Kita sedia maklum banyak perkara yang perlu diselenggara daripada aspek
perparitan ataupun longkang jalan untuk mengelak banjir kilat, rumput, pokok yang perlu
dicantas atau ditebang kerana ia boleh mengganggu penglihatan dan juga mengelakkan
berlakunya kemalangan.
