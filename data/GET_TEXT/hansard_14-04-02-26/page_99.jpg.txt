DR.07.12.2021 89

Jerantut, Yang Berhormat Libaran khususnya di Kampung Memanjang, Yang Berhormat
Kapar berkaitan dengan jalan-jalan ke sekolah, Yang Berhormat Kalabakan berkaitan
Jalan Kalabakan yang sebenarnya masih berstatus jalan negeri dan Yang Berhormat
Padang Serai yang menyentuh pasal jalan-jalan ke hospital ataupun klinik di kawasan luar
bandar.

Untuk makluman semua Ahli Yang Berhormat, saya ingatkan sekali lagi bahawa
bidang kuasa KKR adalah berkaitan dengan jalan Persekutuan sahaja. Prosedur bagi
permohonan projek membina jalan baharu ataupun menaik taraf jalan Persekutuan sedia
ada adalah melalui kerajaan negeri berdasarkan senarai keutamaan negeri yang
dikemukakan kepada kementerian ini melalui penyelarasan antara bahagian ataupun Unit
Perancang Ekonomi Negeri dan Jabatan Kerja Raya (JKR).

Senarai cadangan projek ini akan melalui proses tapisan di kementerian di mana
ia akan dinilai dan diteliti berdasarkan kriteria penilaian terutamanya perancangan
dalaman kementerian seperti yang digariskan dalam Pelan Pembangunan Rangkaian
Jalan Raya atau Highway Network Development Plan atau singkatannya HNDP. Bagi
cadangan projek yang tiada dalam HNDP, masih boleh dimohon untuk diangkat bagi
pertimbangan agensi pusat sekiranya projek berkenaan menjadi keutamaan kerajaan
negeri dan disertakan dengan justifikasi permohonan projek yang kukuh.

Sehubungan dengan itu, saya menyeru kepada semua Ahli Yang Berhormat yang
telah bangkitkan isu pasal permohonan tadi ataupun untuk diwartakan sebagai jalan
persekutuan ataupun projek baharu supaya membawa cadangan projek yang ingin
dimohon kepada pihak kerajaan negeri terlebih dahulu. Supaya projek berkenaan dapat
dipertimbangkan dalam senarai keutamaan negeri untuk dikemukakan kepada
Kementerian KKR.

Dato’ Haji Ahmad Nazlan bin Idris [Jerantut]: Sedikit, sedikit Yang Berhormat
Timbalan Menteri. Tuan Pengerusi, terima kasih.

Tuan Pengerusi [Dato’ Mohd Rashid Hasnon]: Ya.
Datuk Arthur Joseph Kurup: Silakan.

Dato’ Haji Ahmad Nazlan bin Idris [Jerantut]: Saya hanya hendak buat
penjelasan. Mohon penjelasan dari Yang Berhormat Timbalan Menteri kerana macam
saya katakan tadi Jalan FT1508 ini sering kali saya bangkitkan. Dalam RMKe-12 kata
masuk dalam Rolling Plan Kedua. Tiba-tiba RMKe-12, hilang terus.

Jadi, saya hendak mohon penjelasan dari Yang Berhormat Timbalan Menteri,
adakah bermakna kerajaan negeri tidak meletakkan jalan ini di bawah senarai keutamaan
negeri? Kalau itu jawapannya, insya-Allah saya akan berurusan dengan kerajaan negeri
melalui wakil rakyat di kawasan berkenaan, ADUN, untuk dibawa balik dikemukakan
kepada kerajaan negeri agar diangkatkan sebagai senarai negeri sebab jalan ini penting
untuk imej Kerajaan Persekutuan juga pada saya. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Jerantut.

Tuan Ma’mun bin Sulaiman [Kalabakan]: Sedikit Yang Berhormat Timbalan
Menteri, Kalabakan.

Tuan Pengerusi [Dato’ Mohd Rashid Hasnon]: Yang Berhormat Kalabakan.
Sila.

Tuan Ma’mun bin Sulaiman [Kalabakan]: Yang Berhormat Timbalan Menteri.
Sebagai Ahli Parlimen dari Sabah mungkin Yang Berhormat Timbalan Menteri juga faham
keadaan di Sabah. Jadi, saya ingin bertanya, adakah cadangan-cadangan dari Kerajaan
Negeri Sabah untuk kita bekerjasama dengan Kementerian Kerja Raya di Semenanjung
ini di Persekutuan, untuk membaiki jalan-jalan di Sabah? Jadi, kita mahu melihat satu
pembaharuan dalam pentadbiran kerajaan baharu ini. Terima kasih.

Tuan Pengerusi [Dato’ Mohd Rashid Hasnon]: Terima kasih, Yang Berhormat
Kalabakan. Sila Yang Berhormat Timbalan Menteri.
