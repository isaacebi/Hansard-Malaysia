DR.07.12.2021 27

Dato’ Eddin Syazlee bin Shith: Chalok Rahmat, sorry, maafkan saya. Chalok
Rahmat. Setidak-tidaknya Yang Berhormat daripada apa yang dapat kita tengok sebentar
tadi, kita melihat banyak perkara yang dibuat oleh Unit Perancang Ekonomi dan juga
FELDA untuk memberi dan melakukan perkara-perkara yang boleh menambahbaikkan
kualiti hidup masyarakat di sana. Kalau hendak dibandingkan apa yang kawasan di sini
dapat berbanding dengan FELDA di kawasan saya pun masih lagi tertinggal, banyak lagi
parit-parit yang belum diselenggarakan dan jalan-jalan yang perlu diturap termasuklah
belum mempunyai sebarang dewan.

Jadi daripada apa peruntukan yang diberikan oleh FELDA untuk kawasan ini,
saya percaya yang kawasan ini dah pun menerima sekurang-kurangnya perkara-perkara
yang menjadi keperluan asas kepada masyarakat di sana.

Datuk Seri Shamsul Iskandar @ Yusre bin haji Mohd Akin [Hang Tuah Jaya]:
Boleh Tuan Yang di-Pertua?

Dato’ Sri Azalina Othman Said [Pengerang]: Yang Berhormat Hang Tuah Jaya.
Soalan tambahan kedua ya.

Datuk Seri Shamsul Iskandar @ Yusre bin haji Mohd Akin [Hang Tuah Jaya]:
Ya, terima kasih Tuan Yang di-Pertua. Yang Berhormat Timbalan Menteri, sewaktu
pentadbiran Pakatan Harapan dulu, kita pernah membentangkan Kertas Putih FELDA dan
dalam Kertas Putih itu antara yang difokuskan adalah program pembangunan peneroka
di bawah FELDA. Saya tengok dalam website FELDA ini takers untuk program
pembangunan peneroka ini hanya baru pada tahap inilah, baru 20 peratus sahaja
peneroka yang mendapat manfaat.

Jadi saya ingin tanya kepada Timbalan Menteri, apakah perkembangan terkini
Program Pembangunan Peneroka ini yang kita peruntukkan RM1 bilion. Terima kasih.

Dato’ Eddin Syazlee bin Shith: Terima kasih kepada Yang Berhormat.
Berkenaan peruntukan RM1 bilion, yang ini saya tidak ada pengetahuan yang tepat sebab
saya pun baharu dipindahkan ke Unit Perancang Ekonomi. Saya percaya perkara-perkara
yang baik itu akan tetap diteruskan oleh kerajaan sekarang di bawah pimpinan Yang Amat
Berhormat Perdana Menteri. Oleh sebab kalau berdasarkan kepada sehingga ke hari ini
saya difahamkan mengikut rekod ini yang dibekalkan kepada saya, RM130 juta telah pun
dibelanjakan setakat hari inilah saya percaya. Manfaatnya kepada 60,000 orang Yang
Berhormat.

10. Datuk Rozman bin Isli [Labuan] minta Menteri Alam Sekitar dan Air menyatakan
langkah yang diambil kementerian bagi mengatasi banjir kilat yang semakin kerap berlaku
di Labuan dan bilakah projek rumah pam di Kampung Rancha-Rancha yang bertujuan
untuk mengatasi banjir kilat di tempat itu dimulakan.

Timbalan Menteri Alam Sekitar dan Air [Dato’ Mansor bin Othman]: Terima
kasih Tuan Yang di-Pertua, terima kasih Yang Berhormat Labuan tentang soalan nombor
10 ini. Tuan Yang di-Pertua, untuk makluman Yang Berhormat, Kementerian Alam Sekitar
dan Air (KASA) mengambil berat dan peduli akan masalah banjir yang berlaku di beberapa
kawasan penempatan di Labuan. Penempatan di Kampung Rancha-Rancha ini adalah di
kawasan rendah yang kini dikelilingi oleh pembangunan industri yang pesat.

Asal usul kawasan sekitar Kampung Rancha-Rancha ini adalah kawasan yang
berpaya yang telah ditimbus dan telah tidak disediakan sistem saliran yang sempurna bagi
mengalirkan air larian hujan. Selain itu, antara faktor lain yang menyumbang kepada
kejadian banjir adalah disebabkan oleh sistem saliran yang tidak dapat mengalirkan air
larian dengan sempurna akibat halangan paip yang rendah.

Bagi penyelesaian jangka pendek, KASA telah menyalurkan peruntukan
sebanyak RM117,400 bagi menyelenggarakan dua kolam takungan banjir di kawasan
Labuan pada tahun 2021. Bagi penyelesaian jangka panjang pula, yang melibatkan
pelaksanaan Projek Menaik taraf Sistem Saliran Mesra Alam Kampung Rancha-Rancha,
Wilayah Persekutuan Labuan dengan kos projek berjumlah RM4.5 juta. Projek ini dijangka
akan ditender pada tahun 2020 dan dijangka siap sepenuhnya pada tahun 2024.
