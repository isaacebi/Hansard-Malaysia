4 DR.07.12.2021

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan. Sila, Yang Berhormat Batu Gajah.

Tuan Sivakumar Varatharaju Naidu [Batu Gajah]: Terima kasih Yang
Berhormat Menteri. Saya terima baik jawapan yang diberikan oleh Yang Berhormat
Menteri. Yang Berhormat Menteri, saya nak tahu, dalam SOP yang sudah pun siap itu,
saya nak tahu sama ada pihak kuil dibenarkan untuk menubuhkan gerai-gerai sementara.

Ini adalah penting sebab bagi peniaga-peniaga kecil, ini adalah peluang untuk
mereka untuk membuat perniagaan untuk mencari sedikit pendapatan dan pada masa
yang sama, dalam tempoh dua tahun ini kuil-kuil pun tidak mempunyai apa-apa
pendapatan, maka ia juga menjadi sumber hasil kepada kuil tersebut. Jadi ini adalah
perkara penting dan saya nak tahu sama ada perkara ini ada dimasukkan dalam SOP
ataupun tidak. Terima kasih Yang Berhormat Menteri.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Batu Gajah. Sila, Yang Berhormat Menteri.

Datuk Halimah binti Mohamed Sadique: Terima kasih Tuan Yang di-Pertua.
Terima kasih kepada Yang Berhormat Batu Gajah. Yang Berhormat, ada tujuh perkara
yang telah pun dikenal pasti dalam perbincangan libat urus yang saya sebutkan tadi
dengan pemimpin-pemimpin dari negeri-negeri. Tujuh perkara yang disebutkan dalam kita
mengenal pasti aktiviti-aktiviti perayaan sambutan hari Thaipusam ini termasuklah gerai
jualan. Gerai jualan ini, Yang Berhormat, tidak ada masalah selagi mendapat kebenaran
daripada pihak berkuasa tempatan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua. Saya jemput Yang Berhormat Tebrau.

Tuan Steven Choong Shiau Yoon [Tebrau]: Terima kasih Tuan Yang di-Pertua.
Terima kasih atas jawapan daripada Yang Berhormat Menteri Perpaduan kepada Yang
Berhormat Batu Gajah. Oleh sebab Tahun Baru Cina akan mengikuti hari Thaipusam—
tahun hadapan, Tahun Baru Cina jatuh pada 1 Februari 2022. Jadi, ini pun pentinglah.
Saya haraplah Yang Berhormat Menteri Perpaduan akan adakan sesi perbincangan
dengan wakil-wakil daripada kaum Tionghoa supaya adakan SOP yang sesuai untuk
mereka pergi tokong-tokong untuk sembahyang dan sebagainya.

Khususnya saya nak sebut ini ya. Oleh kerana Yang Berhormat Menteri datang
dari Johor, Johor ada satu perayaan yang special iaitu adalah Chingay yang jatuh pada
18 Februari 2022. Sudah dua tahun tidak ada perarakan yang besar-besaran. Jadi, saya
haraplah pada tahun yang akan datang ini, kita akan ada satu perayaan yang bagus
supaya pelancong-pelancong pun boleh datanglah. Kalau bukan dari luar negara pun, dari
dalam negeri pun bagus juga. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri menjawab.

Datuk Halimah binti Mohamed Sadique: Terima kasih Tuan Yang di-Pertua.
Saya ucapkan terima kasih kepada Yang Berhormat Tebrau.

Yang Berhormat, dalam aktiviti sambutan hari Thaipusam juga ada perarakan iaitu
perarakan Silver Chariot. Jadi, dalam permohonan kepada sambutan hari Thaipusam,
perarakan itu tidak dibenarkan. Dalam pada kita sedang berhadapan juga dengan varian
baharu yang ada ini, jadi perarakan tidak dibenarkan dalam sambutan hari Thaipusam.

Saya ingin memaklumkan kepada Yang Berhormat— tadi saya sebut tentang
sambutan hari Thaipusam. Sebelum itu, kita akan menyambut sambutan hari Krismas.
Sambutan hari Krismas ini juga kita telah pun menyediakan SOP nya dan kita akan bawa
juga SOP yang telah pun dicadangkan selepas diadakan sesi libat urus dengan pemimpin-
pemimpin agama yang berkaitan, kita akan bawa pada 14 Disember 2021.

Saya ingin memaklumkan kepada Yang Berhormat, berkaitan dengan penyediaan
SOP apa juga perayaan-perayaan yang disambut oleh pelbagai kaum di negara kita ini,
kita akan membuat sesi libat urus itu dua bulan sebelum tarikh perayaan. Sebelum tarikh
perayaan, sesi libat urus dan kemudian kita akan menyediakan SOP-SOP cadangan
