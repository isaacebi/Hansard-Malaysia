DR.07.12.2021 73

Tuan Pengerusi, kita lihat sejak kebelakangan ini banyak kemalangan melibatkan
penunggang motosikal. Jadi, saya merayulah bagi pihak penunggang-penunggang
motosikal supaya lopak-lopak jalan diperbaiki, jalan-jalan diperbaiki. Kalau boleh speed
breakers, dengan izin, diletakkan di atas jalan raya, di mana terdapat kenderaan-
kenderaan berat- kerana kita lihat kemalangan-kemalangan jiwa yang meragut nyawa
penunggang-penunggang motosikal ini makin lama makin meningkat. Kita lihat ada wanita
yang mengandung, ada murid-murid sekolah terlibat.

Jadi, saya merayulah supaya kementerian memberikan perhatian kepada perkara
ini dan juga memasang lampu-lampu jalan di tempat-tempat di mana berlakunya
kemalangan. Saya tidak mahu mengulangi, minta maaf Tuan Pengerusi, membelanjakan
RM38 juta memperbaiki rumah rasmi Perdana Menteri yang tidak didiami. Membelanjakan
wang yang tidak membawa manfaat. Membincangkan di Kabinet tentang tanah dan rumah
yang hendak dibeli untuk Yang Berhormat Pekan, RM100 juta. Gunakan wang-wang itu
untuk memastikan bahawa pengguna-pengguna jalan raya terutamanya penunggang-
penunggang motosikal sentiasa dilindungi dan keselamatan mereka dijamin.

Saya juga ingin menyentuh lain-lain pembinaan di kawasan saya di Jelutong.
Saya ingin menyentuh Butiran 90000 — Lain-lain Pembinaan.

Seperti Yang Berhormat Kapar iaitu untuk memperluaskan dan memperbaiki
longkang-longkang di kawasan-kawasan di Jelutong kerana di Jelutong, di tiga DUN bila
saja berlaku hujan yang lebat Jalan P. Ramlee, DUN Datuk Keramat, Batu Lanchang dan
Sungai Pinang sentiasa mendapat kesan akibat banjir. Jadi, saya merayu supaya
kementerian memberi perhatian kepada perkara-perkara ini.

Saya juga ingin menyentuh isu berkenaan dengan jalan raya sekali lagi di Pulau
Pinang iaitu berkenaan dengan jalan raya-jalan raya utama. Saya meminta supaya
diperbaiki dan diberi perhatian dan diselenggarakan selalu.

Dato’ Ngeh Koo Ham [Beruas]: Terima kasih kerana membenarkan saya
mencelah. Tuan Pengerusi, saya ingin bangkitkan tadi memang kerajaan membelanjakan
banyak duit yang mewah-mewah untuk pemimpin seperti pengurusan aset dalam
bangunan Jabatan Perdana Menteri RM228 juta tahun akan datang dan tahun ini RM257
juta.

Akan tetapi saya dapat aduan daripada JKR Manjung tidak ada, tidak cukup duit
untuk menurap jalan yang sudah rosak lama dan juga lampu jalan raya besar yang
berbulan-bulan tidak menyala. Jadi, saya mohon kepada kerajaan bagi tahu kepada saya,
berapa jumlah peruntukan untuk JKR Manjung untuk beberapa tahun yang lepas, tahun
ini dan tahun akan datang dan pastikan jumlah yang mencukupi diperuntukkan kepada
JKR Manjung. Terima kasih.

Tuan Sanisvara Nethaji Rayer a/l Rajaji [Jelutong]: Terima kasih Tuan
Pengerusi.

Tuan Pengerusi: Oh! Habis. Terima kasih Yang Berhormat Jelutong. Yang
Berhormat Dungun, silakan.

4.36 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi. Saya terus kepada Butiran
051000 — Penyelenggaraan dan Bil Lampu Jalan dan Lampu Isyarat Jalan Persekutuan.

Saya memohon perhatian khusus daripada pihak kementerian untuk isu-isu
setempat. Pertama, banyak lampu jalan yang telah rosak sekian lama dan membahayakan
rakyat Dungun sejak sekian lama, lebih-lebih lagi menjelang musim tengkujuh. Namun,
tiada tindakan diambil walaupun sudah dilaporkan kepada pihak berkuasa seperti JKR
Daerah Dungun. Lokasi lampu jalan-jalan tersebut adalah:

(i) sepanjang Jalan Haji Zainal Abidin sehingga ke TM Point,
terdapat lebih kurang 30 batang jalan di pembahagi jalan yang
rosak; dan
