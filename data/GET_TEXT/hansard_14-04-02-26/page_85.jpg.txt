DR.07.12.2021 75

dicadangkan. Tidak ada tanda-tanda langsung bahawa pelaksanaan sebarang kerja
sedang berlaku di jambatan-jambatan tersebut. Saya bawakan perihal ini kerana usaha
untuk menaik taraf tiga atau pun pelebaran jambatan ini agak kritikal. Sebab begini ya
Tuan Pengerusi, ini kerana keadaan jalan ini dari segi jalan dari Sungai Mati ke Bukit
Gambir itu jalannya baik, diturap dengan baik. Akan tetapi, bila tiba kepada jambatan itu
ianya sempit. Jadi, tiga kali berlaku proses itu. Jadi, ia boleh menyebabkan apa yang
berlaku ialah mengundang bahaya, bahkan telah beberapa kali berlakunya kemalangan
terutamanya kemalangan kepada penunggang motosikal dan basikal. Mereka sediakan
pengadang tetapi pengadang ini pun dah beberapa kali ditukar. Kos pengadang ini pun
mungkin agak tinggi.

Jadi bagi saya, saya mohon Yang Berhormat Menteri untuk jelaskan bilakah
projek menaik taraf ini akan siap. Ini kerana saya telah bawakan perkara ini sejak daripada
tahun 2019. Tambahan lagi sekarang saya tidak lagi berada dalam Jawatankuasa
Tindakan Pembangunan Daerah Tangkak. Justeru, saya tidak dapat mengikuti
perkembangan secara langsung dan terus berkenaan dengan projek tersebut.

Butiran yang kedua ialah Butiran 31000 — Pembinaan Jalan dan Jambatan. Saya
mohon Yang Berhormat Menteri menjelaskan status projek menaik taraf Jalan FT23, Jalan
Persekutuan yang menghubungkan Muar, Tangkak dan Segamat. Mohon penjelasan
status projek secara keseluruhan. Saya faham projek ini telah berjalan beberapa tahun
tetapi apakah status keseluruhan projek ini? Saya secara khusus ingin meminta
penjelasan berkenaan dengan status pakej bypass Segamat — Tangkak yang difahamkan
mempunyai tiga cadangan jajaran. Kali terakhir saya mendapat kemas kini tentang projek
ini, kajian trafik untuk menentukan jajaran telah dilakukan pada tahun 2019. Selain itu,
menurut jadual pelaksanaan projek, setakat ini projek baru melepasi fasa penghasilan
Surat Setuju Terima pada Mei 2021. Saya lihat tidak ada apa-apa tindakan, tidak ada apa-
apa pembangunan yang dilakukan untuk mana-mana jajaran. Jadi, saya mohon Yang
Berhormat Menteri untuk menjelaskan sekarang ini apakah status projek secara khusus
iaitu pakej bypass Segamat — Tangkak.

Saya juga ingin mohon Yang Berhormat Menteri menjelaskan berapakah kos
keseluruhan projek terkini. Ini kerana saya difahamkan kos projek ini meningkat berkali-
kali ganda berbanding dengan unjuran kos awal iaitu pada 2016 sebanyak RM160.2 juta,
2017 sebanyak RM269 juta dan 2018 sebanyak RM309 juta. Jadi, mungkin ada sebabnya.
Mungkin berubah daripada dua lorong kepada empat lorong. Akan tetapi, kos ini
meningkat dengan agak mendadak dan ini menjadikan satu kebimbangan.

Persoalan berkenaan dengan projek ini saya kira amat penting kerana projek ini
membawa manfaat sebagai pemangkin pembangunan sosioekonomi dan industri untuk
kawasan Johor Utara. Bahkan, pada pendapat ramai orang dan penduduk juga, ia akan
menjadi jalan alternatif sekiranya berlaku banjir di kawasan tersebut. Pada masa yang
sama, walaupun faedah manfaatnya itu tidak sampai kepada kawasan saya secara
langsung, Tuan Pengerusi tetapi saya rasa rakan Ahli Parlimen daripada Segamat, dari
Sekijang akan menyokong perkara ini dilaksanakan seberapa segera kerana untuk
menjimatkan tempoh masa perjalanan daripada exit Tangkak ke Segamat ataupun ke
Sekijang dan kawasan-kawasan yang lain.

Justeru, saya minta penjelasan daripada pihak Yang Berhormat Menteri dan saya
ingin tegaskan di sini Tuan Pengerusi, kalau tidak sempat jawab dalam penggulungan,
mohon dijawab secara bertulis. Terima kasih.

Tuan Pengerusi: Terima kasih Yang Berhormat Ledang. Yang Berhormat Jerai.
Silakan.

4.46 ptg.
Tuan Sabri bin Azit [Jerai]: Assalamualaikum warahmatullahi wabarakatuh.
Tuan Pengerusi: Waalaikumsalam.

Tuan Sabri bin Azit [Jerai]: Terima kasih Tuan Pengerusi kerana memberikan
peluang kepada saya untuk sekali lagi mengambil bahagian dalam perbahasan peringkat
