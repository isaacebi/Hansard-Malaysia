94 DR.07.12.2021

Datuk Mohd Azis bin Jamman [Sepanggar]: Yang Berhormat, Yang Berhormat,
Yang Berhormat Menteri. Okey, terima kasih. Yang Berhormat Menteri sebut tadi tentang
sewaktu Kerajaan Pakatan Harapan dan Warisan, kita meminta kepada kerajaan untuk
distrukturkan semula daripada konsep PDP kepada konsep menyerahkan tanggungjawab
itu kepada JKR Sabah.

Yang Berhormat lupa untuk menyatakan bahawa dengan melantik PDP ini juga
akan memberi implikasi kewangan yang cukup besar kepada kerajaan. Oleh sebab itulah
Kerajaan Pakatan Harapan dan Warisan mengambil kira bebanan kewangan kerajaan,
maka kita melantik agensi kerajaan yakni JKR untuk melaksanakan projek ini rather than
memberikan tanggungjawab itu kepada syarikat swasta. Itu sebenarnya kenapa sebab
Warisan dan Pakatan Harapan dahulu memilih untuk membatalkan PDP dan memberikan
pelaksanaan itu kepada JKR Sabah.

Tuan Pengerusi [Dato’ Mohd Rashid Hasnon]: Terima kasih Yang Berhormat
Sepanggar. Sila.

Tuan Chan Foong Hin [Kota Kinabalu]: Yang Berhormat Menteri, sorry. Ini
kerana berbanding dengan Lebuhraya Pan Borneo di Sarawak, memang Sabah lebih
lambat atau lebih lewat pembinaannya sedangkan Sarawak pun juga melalui proses
pertukaran daripada PDP kepada cara yang konvensional yang akan dikendalikan oleh
JKR. So, apakah faktor yang sebenarnya menyebabkan Sabah lebih lewat daripada
Sarawak?

Tuan Pengerusi [Dato’ Mohd Rashid Hasnon]: Terima kasih Yang Berhormat
Kota Kinabalu.

Datuk Arthur Joseph Kurup: Itu kemungkinan sebab Sarawak tidak ada
pertukaran kerajaan negeri, tetapi Sabah ada pertukaran kerajaan negeri. Antara satu
sebab yang menyebabkan daripada perubahan dasar tersebut. Juga sebagai maklumat
tambahan, Lebuhraya Pan Borneo Sarawak sebenarnya ada mula sedikit awal dari
Lebuhraya Pan Borneo Sabah. Di Sarawak, mereka mula pembinaannya pada Oktober
2015 dan di Sabah hanya bermula pada Jun 2016. Maka dengan itu, saya beralih kepada
status Projek Lebuhraya Pan Borneo Sarawak.

Tuan Sanisvara Nethaji Rayer a/l Rajaji [Jelutong]: Yang Berhormat Menteri ...

Tuan Pengerusi [Dato’ Mohd Rashid Hasnon]: Tidak boleh. Saya ingat, saya
minta Yang Berhormat Menteri teruskan.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
berkenaan dengan langkah-langkah yang perlu diambil bagi menjamin keselamatan
pengguna-pengguna motosikal. Saya telah membangkitkan perkara ini di seluruh negara,
di Pulau Pinang, kita lihat kemalangan melibatkan motosikal dan kenderaan-kenderaan
berat makin meningkat.

Jadi, saya telah minta supaya dalam belanjawan kali ini, perhatian juga diberikan
kepada pembinaan bonggol-bonggol jalan untuk mengurangkan kelajuan kenderaan-
kenderaan berat, memasang lampu-lampu jalan raya untuk memastikan penunggang-
penunggang motosikal sentiasa diberi perhatian, keselamatan mereka terjamin.

Jadi saya minta kalaupun tidak dapat jawab perkara-perkara itu, minta supaya
jawapan bertulis diberikan. Lebih penting daripada jawapan bertulis diberikan, saya minta
Yang Berhormat Menteri dan kementerian dan semua kakitangan memberi perhatian bagi
mengutamakan keselamatan penunggang-penunggang motosikal. Ini kerana rata-rata
sejak kebelakangan ini, kita lihat banyak yang maut akibat kemalangan jalan raya
terutamanya melibatkan motosikal. Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Jelutong. Sila...

Datuk Mohd Azis bin Jamman [Sepanggar]: Sedikit, sedikit Yang Berhormat
Menteri. Tadi Yang Berhormat Menteri belum jawab soalan saya yang tentang bon itu.
Adakah benar Sarawak telah diberikan bon dan Sabah masih belum? Terima kasih.
