DR.07.12.2021 77

butiran ini menimbulkan pelbagai persoalan sedangkan pada tahun lalu diperuntukkan
sejumlah RM80 juta dan RM12 juta bagi kedua-dua butiran ini.

Pertama saya ingin bertanya, mengapakah tiada peruntukan disediakan untuk
butiran penyelenggaraan jalan di Sabah? Kedua, adakah peruntukan di bawah butiran ini
telah dipindahkan ke peruntukan pembangunan? Sekiranya benar, berapakah jumlah
projek jalan raya di Sabah sekiranya butiran ini tidak dipindahkan ke perbelanjaan
mengurus?

Ketiga, bolehkah Kementerian Kerja Raya Persekutuan memberi penjelasan
sama ada jalan-jalan Persekutuan yang terdapat di Sabah sudah diserahkan kepada
kerajaan negeri untuk kerja-kerja penyelenggaraan jalan dilaksanakan oleh konsesi.
Konsesi penyelenggaraan jalan lantikan JKR Sabah.

Kedua, saya ingin menyentuh Butiran 05100 — Jalan-jalan Besar di Sabah, hingga
Butiran 08600 — Naiktaraf Jalan Raya. Tuan Pengerusi, berbuih mulut kami wakil-wakil
Sabah menyuarakan akan ketidakadilan yang diberikan kepada Sabah sepanjang 58
tahun bersama membentuk Malaysia. Adakah suara-suara kami hanya tuduhan melulu
tanpa sebarang fakta? Buktinya tahun 2018, tanpa mengira projek Pan Borneo, Sabah
diperuntukkan hanya 10 peratus daripada RM3.7 bilion iaitu jumlah keseluruhan jalan raya
dan jambatan yang diperuntukkan di bawah perbelanjaan pembangunan. Tahun 2019
menurun lagi kepada sembilan peratus daripada RM4.1 bilion. Tahun 2020 meningkat
sedikit kepada 11 peratus daripada RM4.2 bilion. Tahun 2021 menurun dengan mendadak
kepada 3.8 peratus daripada RM4 bilion, dalam Belanjawan 2022 ini hanya 2.9 daripada
RM4.4 bilion diperuntukkan untuk Sabah.

Sudahlah peruntukan kami ini sedikit, peruntukan yang disediakan setiap tahun
pun tidak digunakan sepenuhnya. Jadi Tuan Pengerusi, sampai bila kami di Sabah akan
merasai jalan-jalan raya seperti di Semenanjung? Tempoh 50 tahun lagi pun belum tentu
sekiranya mentaliti Kerajaan Persekutuan mementingkan...

Tuan Haji Ahmad bin Hassan [Papar]: Yang Berhormat Kalabakan, Papar.
Tuan Ma’mun bin Sulaiman [Kalabakan]: ...Pembangunan di sini...

Tuan Haji Ahmad bin Hassan [Papar]: Papar minta tolong.

Tuan Ma’mun bin Sulaiman [Kalabakan]: Yang Berhormat Papar, dipersilakan.

Tuan Haji Ahmad bin Hassan [Papar]: Terima kasih Yang Berhormat
Kalabakan. Papar ingin bertanyakan berkenaan dengan satu pembinaan jalan raya yang
mana ia sudah diluluskan pada dua tahun yang lalu, tetapi sampai sekarang pun belum
lagi dilaksanakan iaitu jalan Manggis, Kaiduan dan Tampasak. Soalan saya, bilakah projek
ini akan dilaksanakan? Terima kasih. Terima kasih Yang Berhormat Kalabakan.

Tuan Ma’mun bin Sulaiman [Kalabakan]: Terima kasih Yang Berhormat Papar.
Masukkan ucapan Yang Berhormat Papar dalam perbahasan saya. Tuan Pengerusi,
masalah kerosakan jalan-jalan utama di Sabah sudah berlarutan puluhan tahun tanpa
solusi yang bersepadu dan jitu daripada kerajaan negeri dan Kerajaan Persekutuan untuk
menyelesaikan kemelut kerosakan jalan yang berpanjangan.

Jalan-jalan rosak berlubang di kebanyakan di laluan utama dibiarkan bertahun-
tahun dan sedikit tindakan hanya diambil jika aduan keras daripada rakyat yang selalu
mengalami kerosakan kenderaan mereka akibat keadaan jalan yang teruk dan
membahayakan pengguna jalan raya tersebut.

Kita tiada pilihan lain dan terpaksa menggunakan jalan-jalan utama yang sama
bersama-sama dengan kenderaan berat, komersial, angkutan balak dan lori-lori tanker
sawit yang selalu dilihat lebih muatan daripada yang dibenarkan. Apabila kita menghantar
aduan kerosakan kepada JKR Sabah, jawapan yang selalu diberikan adalah kerja-kerja
pembaikan kerosakan jalan adalah tanggungjawab pihak konsesi penyelenggaraan jalan.

Sebagai contoh, kerajaan telah membayar syarikat konsesi Pemborong Kekal
Mewah sejumlah RM2.6 bilion dari tahun 2002 hingga tahun 2020. Namun, berikut
menunjukkan data MARRIS (Sistem Maklumat Rekod-Rekod Jalan Raya Malaysia) untuk
jalan-jalan MCDC (Majlis Perbandaran dan Majlis Daerah) semakin teruk dan tiada
