92 DR.07.12.2021

Tuan Sanisvara Nethaji Rayer a/l Rajaji [Jelutong]: Yang Berhormat Menteri.
Mengenai penyelenggaraan dan keperluan kritikal. Kita berterima kasih Timbalan
Pengerusi mempengerusikan Mesyuarat sekarang. Timbalan Pengerusi tahu keadaan
kritikal, kesesakan lalu lintas di Pulau Pinang...

Tuan Pengerusi [Dato' Mohd Rashid Hasnon]: Faham.

Tuan Sanisvara Nethaji Rayer a/l Rajaji [Jelutong]: Sudah sangat-sangat
kritikal.

Tuan Pengerusi [Dato' Mohd Rashid Hasnon]: Baik.

Tuan Sanisvara Nethaji Rayer a/l Rajaji [Jelutong]: Dalam perbahasan saya,
saya telah tanya tentang perbelanjaan projek-projek baharu, jalan-jalan baharu di Pulau
Pinang di mana Timbalan Pengerusi ketika menjadi ADUN kawasan itu tahu, dan
sekarang Kerajaan Pulau Pinang dalam inisiatif sendiri telah pun merancakkan
pembinaan jalan raya, paired road, the elevated highway daripada Balik Pulau ke Bukit
Gedung.

So, persoalan saya adalah kenapa tidak perkara-perkara ini, bila perkara ini akan
dirancang. Bukankah Pulau Pinang juga dalam Persekutuan Malaysia. Kenapa tidak JKR
memberi perhatian kepada perkara ini. Kenapa tidak Kerajaan Persekutuan memberi
perhatian kepada masalah penyelenggaraan lalu lintas di Pulau Pinang. Kenapa perlu
semua inisiatif pembinaan jalan-jalan baru bagi menyelesaikan masalah ini hanya
ditanggung oleh Kerajaan Pulau Pinang.

Bila cukai dibayar, Pulau Pinang merupakan negeri ketiga, keempat pembayar
cukai terbanyak hasilnya kepada Kerajaan Persekutuan, tetapi berkenaan dengan urusan
lalu lintas, kesesakan lalu lintas, pembinaan jalan-jalan baru, langsung tidak ada sebarang
perhatian daripada Kerajaan Persekutuan. Ini rayuan saya, permintaan saya.

Tuan Pengerusi [Dato' Mohd Rashid Hasnon]: Terima kasih Yang Berhormat
Jelutong.

Tuan Sanisvara Nethaji Rayer a/l Rajaji [Jelutong]: Saya juga percaya, Tuan
Pengerusi saya minta maaf. Sepatutnya Yang Berhormat Menteri hadir untuk menjawab.
Saya tidak tahulah sama ada Yang Berhormat Menteri sibuk berkempen di Sarawak. Kami
dihalang untuk pergi ke Sarawak. Yang Berhormat Menteri berkempen di Sarawak.
Perkara-perkara melibatkan lalu lintas, pembinaan jalan-jalan baru dan sebagainya, perlu
diberi perhatian.

Tuan Pengerusi [Dato' Mohd Rashid Hasnon]: Terima kasih Yang Berhormat
Jelutong. Sila Yang Berhormat Timbalan Menteri.

Datuk Arthur Joseph Kurup: Kementerian KKR akan mempertimbangkan
semua senarai cadangan projek yang dikemukakan oleh kerajaan-kerajaan negeri dan
untuk diangkat kepada agensi pusat untuk dipertimbangkan dengan mengambil kira
kriteria projek untuk kelulusan.

Sekarang saya ingin menyentuh fasal Lebuhraya Pan Borneo Sabah dan juga
Sarawak. Isu ini telah dibangkitkan oleh Yang Berhormat Tanjung Malim, Kota Kinabalu
dan juga Sepanggar. Pelaksanaan projek Fasa 1 bagi Lebuhraya Pan Borneo Sabah
dengan anggaran jarak keseluruhan 706 kilometer telah dibahagikan kepada 35 pakej
kerja, di mana kaedah asal pelaksanaan projek ini melalui rakan pelaksana projek ataupun
projek delivery partner (PDP) dan telah mula pada tahun 2016. Ini berkaitan dengan
Lebuhraya Pan Borneo di Sabah.

Walau bagaimanapun, kaedah pelaksanaan telah berubah susulan penamatan
perjanjian PDP pada September 2019, yang turut memberi kesan kepada pentadbiran
projek dan perumahan kontrak secara keseluruhannya di mana KKR mengambil alih
pelaksanaan projek dengan JKR Sabah sebagai Pegawai Penguasa Projek.

Sehingga kini 12 pakej kerja telah dibuat pelantikan kontraktor bagi tujuan kerja-
kerja pembinaan dengan status kemajuan pembinaan sehingga Oktober 2021, bagi pakej
kerja yang telah dimulakan adalah 62 peratus, dan dijangka siap pada Disember 2023.
