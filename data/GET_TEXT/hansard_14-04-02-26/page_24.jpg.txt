14 DR.07.12.2021

Yang Berhormat Timbalan Menteri, tadi dinyatakan tentang langkah-langkah yang telah
pun dijalankan untuk golongan B40.

Namun, saya percaya antara perkara yang paling mendesak ialah masalah
kumpulan B40 yang bumiputera. Jadi, saya ingin tanya kepada Yang Berhormat Timbalan
Menteri, apakah inisiatif-inisiatif yang jelas yang telah dilaksanakan dan telah pun berjaya
mendapat kejayaan bagi membantu meningkatkan pendapatan bumiputera bagi golongan
B40 ini?

Ini kerana saya dengar tadi hanya sekadar subsidi dan program sokongan. Tiada
satu ekosistem yang menyeluruh ataupun sinergi yang sepenuhnya untuk membantu
mereka. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Hang Tuah Jaya. Sila Yang Berhormat Timbalan Menteri.

Dato’ Eddin Syazlee bin Shith: Terima kasih kepada sahabat saya Yang
Berhormat Hang Tuah Jaya.

Jadi, untuk makluman Yang Berhormat Hang Tuah Jaya dan juga Ahli-ahli Yang
Berhormat, ini adalah inisiatif ataupun langkah-langkah yang diambil dalam tempoh kita
menangani masalah yang diakibatkan oleh kesan pandemik COVID-19. Ini satu proses
yang berterusan, bermula dengan langkah-langkah untuk mengelakkan keadaan menjadi
lebih teruk.

Oleh sebab dalam keadaan sekarang seperti yang saya sebutkan tadi, yang
menjadi keutamaan adalah untuk kita memastikan bahawa rakyat dapat meneruskan
kelangsungan hidup melalui bantuan-bantuan yang diberikan oleh kerajaan.

Jadi, sebenarnya banyak dan untuk tahun 2022 juga, kerajaan masih lagi
memperuntukkan bantuan-bantuan Keluarga Malaysia yang berjumlah RM8.2 bilion dan
ini yang akan sampai ke sasaran bagi semua rakyat, tidak kira bumiputera ataupun tidak
berjumlah RM9.6 juta bagi mereka yang layak. Ini menunjukkan kita tahu di kalangan B40
ini, yang paling ramai adalah golongan orang bumiputera.

Jadi, secara tidak langsung apa juga inisiatif ataupun langkah-langkah dan
pendekatan yang diambil oleh kerajaan ini secara tidak langsung ataupun secara
langsung juga adalah bertujuan untuk membantu rakyat terutama sekali golongan
bumiputera lah yang terjejas teruk di kalangan group kumpulan B40 itu.

Timbalan Yang di-Pertua [Dato' Mohd Rashid Hasnon]: Yang Berhormat
Menteri, minta ringkaskan ya sudah? Baik saya... [Disampuk]

Dato’ Mahfuz bin Haji Omar [Pokok Sena]: Tambahan satu lagi?

Timbalan Yang di-Pertua [Dato' Mohd Rashid Hasnon]: Saya bagi kurang
sedikit bagi kepada Yang Berhormat Alor Gajah.

Dato’ Mahfuz bin Haji Omar [Pokok Sena]: Pokok Sena.

Datuk Seri Mohd Redzuan bin Md Yusof [Alor Gajah]: Terima kasih Tuan Yang
di-Pertua. Mudah sahaja. Dapatan purata perbelanjaan B40 untuk barangan asas sahaja
untuk melangsungkan kehidupan tahun 2019 sebanyak RM240 bilion tanpa simpanan.
Apa sahaja pendapatan yang mereka dapat.

Apakah tanda aras yang terbaharu kita lihat hari ini untuk menyelesaikan masalah
ini secara holistik? Adakah B40 masih lagi membelanjakan sebanyak RM240 bilion
setahun untuk melangsungkan kehidupan harian dengan pembelian barangan asas?
Terima kasih.

Timbalan Yang di-Pertua [Dato' Mohd Rashid Hasnon]: Terima kasih, sila
Yang Berhormat Menteri satu minit.

Dato’ Eddin Syazlee bin Shith: Terima kasih kepada Yang Berhormat Alor
Gajah. Itu yang saya sebutkan sebentar tadi Yang Berhormat Alor Gajah bahawa selain
daripada peruntukan untuk meneruskan kelangsungan hidup, kita juga mempunyai
perancangan-perancangan jangka masa panjang.
