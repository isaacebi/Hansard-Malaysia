DR.07.12.2021 87

enam bulan sekali dan ini dimeterai dalam perjanjian konsesi di antara JKR Klang dan
juga Roadcare iaitu dengan terma-terma kerja pembersihan longkang ditetapkan hanya
akan dijalankan enam bulan sekali. Ini bermaksud bahawa longkang-longkang di Klang
hanya dibersihkan dua kali dalam setahun. This is a crime. This is an absolute crime. \ni
merupakan satu penganiayaan kepada rakyat Klang yang membayar berjuta-juta ringgit
dalam cukai kepada Kerajaan Persekutuan.

Saya mencadangkan, Tuan Pengerusi dan juga Yang Berhormat Timbalan
Menteri yang ada di sini, agar Kementerian Kerja Raya memperuntukkan dana khas serta-
merta sebanyak RM6 juta untuk kawasan Parlimen Klang bagi membersihkan semua
longkang JKR. Satu. Kedua, saya juga mencadangkan agar perjanjian konsesi diberi
kepada syarikat swasta diperhalusi untuk meningkatkan kontrak pembersihan longkang
dan bahu jalan JKR kepada setiap minggu daripada enam bulan sekali seperti yang sedia
ada.

Tuan Pengerusi, sejak beberapa bulan lalu, NGO dan juga kumpulan
berkepentingan yang terdesak di Klang telah mula membincangkan untuk mengadakan
protes di luar Pejabat JKR Klang. Ini sudah menjadi serius. Ini disebabkan mereka
hendak bawa keseriusan masalah mereka kepada JKR Klang. Juga, saya telah
menyokong idea ini dan jika kerajaan tidak bertindak cepat untuk membersihkan
longkang-longkang ini, saya dengan senang hati akan mengetuai bantahan berkenaan.
Ini merupakan satu amaran kepada JKR supaya cepat-cepat bersihkan longkang di
Parlimen Klang.

Akhir sekali, Tuan Pengerusi, Butiran 09280 — Membina Jalan-jalan. Bandar
pelabuhan di negara-negara maju seperti Jepun, Korea, Jerman dilengkapi infrastruktur
jalan raya yang canggih dan sebarang kerosakan akan diperbaiki dengan segera. Ada
SOP nya— 24 hours SOP, 48 hours SOP. Memang ada. Sehubungan ini, saya minta
Menteri Kerja Raya mewujudkan satu dana khas berjumlah RM50 juta bagi segera
membaiki dan menaik taraf jalan-jalan di Pelabuhan Klang. Satu minggu, seorang mati di
Pelabuhan Klang, Tuan Pengerusi. Saya juga minta JKR segera menilai semula terma-
terma diberi kepada syarikat konsesi dalam menyelenggarakan dan membaiki jalan rosak
di Klang. Sekian, terima kasih Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Klang. Yang Berhormat, dengan ini saya ingin menjemput Timbalan Menteri untuk
menjawab. Masa 30 minit.

5.37 ptg.

Timbalan Menteri Kerja Raya [Datuk Arthur Joseph Kurup]: Salam sejahtera
dan salam keluarga Malaysia. Terima kasih kepada Tuan Pengerusi.

Terlebih dahulu, saya ingin mengambil kesempatan ini untuk mengucapkan
terima kasih kepada 24 orang Ahli Yang Berhormat yang telah mengambil bahagian dalam
sesi perbahasan peringkat Jawatankuasa yang menyentuh isu-isu di bidang kuasa
Kementerian Kerja Raya (KKR). Terima kasih atas keprihatinan Ahli-ahli Yang Berhormat
mengenai isu-isu yang telah dibangkitkan.

Saya akan menggunakan kesempatan ini dengan sebaik yang mungkin untuk
memberikan jawapan bagi setiap persoalan dan cadangan Ahli Yang Berhormat. Saya
akan jawab kepada soalan-soalan yang dibangkitkan mengikut isu-isu yang dibangkitkan
oleh ramai Ahli-ahli Yang Berhormat. Sekiranya masa mengizinkan, barulah saya akan
jawab secara spesifik atau terperinci berkaitan dengan projek-projek ataupun jalan-jalan
yang telah dibangkitkan.

Tuan Pengerusi [Dato' Mohd Rashid Hasnon]: Yang Berhormat Timbalan
Menteri boleh skip mana yang tidak ada. Boleh jawab bertulis.

Datuk Arthur Joseph Kurup: Terima kasih Tuan Pengerusi. Maka dengan itu,
saya juga akan memberi keutamaan kepada Ahli-ahli yang masih berada di dalam Dewan.
