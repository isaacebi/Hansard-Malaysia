68 DR.07.12.2021

angka yang disebutkan berkenaan dengan peruntukan projek-projek luar bandar di
Sabah.

Angka-angka yang disebut beliau tidak sama dengan jumlah peruntukan yang
diumumkan dan diluluskan oleh Parlimen semasa Belanjawan 2019 dan Belanjawan
2020. Peruntukan dan perbelanjaan sebenar bagi tahun-tahun yang lalu jelas terpampang
di dalam Buku Anggaran Persekutuan Belanjawan setiap tahun. Ini amat mengelirukan.

Saya sebut di sini kerana saya tidak mahu Yang Berhormat Menteri pula
menggulung dengan menggunakan angka-angka yang tidak selari dengan belanjawan
tahunan yang kita telah luluskan setiap tahun. Apa guna kita berbahas di peringkat
Jawatankuasa, memperincikan setiap butiran dan meluluskan peruntukan kementerian
tetapi akhirnya kita diberikan angka-angka yang mengelirukan, malahan peruntukan yang
disebut adalah jauh lebih kecil daripada peruntukan yang diluluskan di Dewan yang mulia
ini.

Butiran 82000 — Lebuhraya Pan Borneo. Sejak Belanjawan 2018 sehingga
Belanjawan 2022, sejumlah RM2 bilion diperuntukkan setiap tahun melibatkan peruntukan
keseluruhan sebanyak RM10 bilion bagi tempoh lima tahun. Namun Tuan Pengerusi,
sekali lagi saya kecewa apabila perbelanjaan sebenar bagi Projek Lebuhraya Pan Borneo
ini tidak pernah digunakan sepenuhnya.

Contohnya, tahun 2018 iaitu sebanyak RM1.7 bilion sahaja digunakan, tahun
2019 sebanyak RM1.1 bilion dan tahun 2020 sebanyak RM1.35 bilion sahaja
dibelanjakan. Justeru, saya ingin jaminan daripada kerajaan, adakah RM2 bilion yang
diperuntukkan pada tahun hadapan juga, insya-Allah, akan dibelanjakan sepenuhnya?

Kedua, saya mohon penjelasan. Dalam tempoh lima tahun tersebut, berapakah
projek-projek Pan Borneo di Sabah yang tergendala akibat peruntukan yang tidak
dibelanjakan? Ketiga, saya ingin tahu, apakah kaedah-kaedah yang paling sesuai bagi
mempercepatkan pembinaan baki pakej-pakej Pan Borneo di Sabah? Adakah kerajaan
berpendapat kaedah pelaksanaan secara PFI merupakan kaedah yang terbaik?

Sekiranya ya, berapakah anggaran kos yang akan ditanggung oleh kerajaan?
Keempat, memandangkan Yang Berhormat Menteri tidak menjawab soalan saya semasa
di peringkat Dasar, sekali lagi saya memohon Yang Berhormat Menteri menjawab dengan
jelas di sini. Mengapakah Sabah tidak diberikan atau disediakan dengan bon atau sukuk
bagi menyiapkan Projek Lebuhraya Pan Borneo sedangkan Sarawak disediakan
pembiayaan ini?

Kelima, saya ingin bertanya, mengapakah Jambatan Labuan tidak dimasukkan di
dalam jajaran Pan Borneo? Wilayah Persekutuan Labuan ini mencerminkan integrasi
perpaduan Kerajaan Persekutuan dengan Sabah dan inilah masanya untuk kerajaan
membuktikan perkara ini. Sedangkan 11 buah negeri dilibatkan dalam projek rundingan
terus, mengapa tidak Jambatan Labuan yang sangat diperlukan oleh penduduk di Labuan
dilaksanakan secara runding terus? Butiran 020100 — Dasar dan Pembangunan.

Tuan Pengerusi, semasa perbahasan peringkat Jawatankuasa Kementerian
Kewangan, saya telah menyoal berkenaan projek-projek rundingan terus yang diberikan
kerajaan sepanjang tahun 2021 sama ada semasa tempoh darurat mahupun selepas
tempoh darurat. Kementerian Kewangan tidak menjawab soalan saya. Dua minggu lalu,
Kementerian Kerja Raya telah mengeluarkan kenyataan media dan menafikan bahawa
Samling Resources yang diberikan projek runding terus berjumlah RM1.13 bilion adalah
bukan di bawah Projek Jana Wibawa.

Namun, kementerian hanya menjawab 10 peratus sahaja daripada persoalan
yang saya timbulkan tempoh hari iaitu:

(i) Kementerian Kerja Raya tidak menafikan bahawa satu pun
projek yang berkehendakkan segera dilaksanakan di Sabah
sepanjang tempoh darurat dan sepanjang tahun 2021;

(ii) Kementerian Kerja Raya tidak menafikan bahawa tiada satu
pun projek fizikal berkehendakkan segera melibatkan
Kementerian Kesihatan dilaksanakan sepanjang tempoh
