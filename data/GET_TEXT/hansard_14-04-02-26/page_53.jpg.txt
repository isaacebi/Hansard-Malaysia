DR.07.12.2021 43

pembangunan negeri yang lestari dan peningkatan kesejahteraan rakyat yang berkualliti.
Kedua, selain daripada lima negeri yang disebutkan itu, bagaimanakah negeri-negeri lain
terutama di kawasan Pantai Timur, khususnya di negeri Kelantan supaya boleh mendapat
peluang pelaburan yang sama dalam meningkatkan sosioekonomi negeri dan
kesejahteraan rakyat.

Seterusnya saya ingin menyentuh Butiran 030100 — Hubungan Serantau dan
Antarabangsa. Jika dibandingkan dengan Belanjawan 2021, peruntukan bagi perkara ini
meningkat sebanyak 13.8 peratus daripada RM1.72 juta kepada RM1.95 juta. Sepanjang
tahun 2021, kita mendapat berita yang tidak menggembirakan dengan berpindahnya
beberapa syarikat antarabangsa dari Malaysia ke negara lain.

Contohnya, seperti syarikat automotif dari Korea Selatan, Hyundai bagi rantau
Asia Pasifik yang berpindah dari Malaysia ke Indonesia. Begitu juga dengan anak syarikat
IBM, sebuah syarikat yang berpangkalan di Amerika Syarikat, telah berpindah dari
Cyberjaya ke Singapura. Selain itu, Shell juga turut memindahkan operasi berkaitan IT
dari Cyberjaya ke India. Apakah respons dan tindakan kementerian berkenaan perkara ini
dan apakah langkah-langkah bagi menyekat terusnya berlaku perpindahan seperti ini?

Tuan Pengerusi, seterusnya Butiran 040300 — Lembaga Pembangunan
Pelaburan Malaysia (MIDA). Laporan yang dikeluarkan oleh MIDA menunjukkan tiga
negara tertinggi melabur di Malaysia adalah Singapura sebanyak RM43.1 bilion, Belanda
sebanyak RM5 bilion dan Korea Selatan sebanyak RM4.3 bilion. Namun begitu, syarikat
ternama antarabangsa seperti Toyota, Alibaba, Microsoft, Google dan sebagainya
memilih negara jiran seperti Indonesia dan Singapura untuk membina tapak dan operasi
seterusnya meningkatkan pelaburan mereka di sana.

Justeru, bagaimanakah kementerian merangka strategi berkesan dalam menarik
pelaburan ke dalam negara terutamanya selepas pelaksanaan PKP 3.0 baru-baru ini.
Apakah perancangan yang dilaksanakan oleh kementerian memandangkan peruntukan
kepada MIDA adalah sama seperti dalam Belanjawan 2021 iaitu sebanyak RM160 juta.
Terima kasih.

Tuan Pengerusi [Dato’ Sri Azalina Othman Said]: Yang Berhormat Kangar.

12.54 tgh.

Tuan Noor Amin bin Ahmad [Kangar]: Bismillahi Rahmani Rahim.
Alhamdulillahirobila‘lamin.. [Mengungkap perkataan bahasa Arab] Terima kasih Tuan
Pengerusi. Saya hanya ada tiga perkara yang ingin dibangkitkan dalam perbahasan di
peringkat Jawatankuasa ini di mana dalam perbahasan Dasar, saya memberi saranan
kepada kementerian untuk tidak terlalu terikat dengan formula Keluaran Dalam Negara
Kasar (KDNK) yang sentiasa mahu menjadikan eksport melebihi import kerana kita mesti
sedar bahawa ekonomi negara kita kecil.

Jadi, kalau kita terikat sangat kepada formula ini, mungkin ia akan
memperlahankan peluang kita untuk menerima pelaburan asing yang berkualiti yang
sepatutnya digalakkan dengan lebih banyak dan juga cepat. Dengan pilihan untuk kita
menandatangani RCEP dan juga CPTPP, dinamik ekonomi dalam negara akan berubah
meskipun umumnya perdagangan berasaskan permintaan dan penawaran sebenar
antara penjual dan pembeli akan memenangkan semua pihak tetapi ada yang mungkin
tewas dalam persaingan khusus yang akan berlaku.

Terkait dengan hal ini, saya ingin menyentuh Butiran 020000 — Pembangunan
Industri dan Daya Saing yang secara khususnya Butiran 020100 — Sokongan
Perdagangan dan Industri yang mana pada pandemik COVID-19 menyaksikan banyak
perusahaan kecil dan sederhana yang gulung tikar. Saya ingin tahu, berapa banyak
produk PKS yang dieksport dari tahun ke tahun sepanjang RMKe-11? Berapa banyak nilai
dagangan PKS keluar negara yang menyusut kerana pandemik COVID-19 dan apakah
usaha kementerian dalam memperbanyak, mempelbagai dan juga meningkatkan jumlah
eksport daripada segi jumlah nilai RM ke luar negara iaitu daripada PKS.
