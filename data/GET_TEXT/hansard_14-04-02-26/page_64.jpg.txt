54 DR.07.12.2021

kementerian, saya ingin merakamkan penghargaan dan terima kasih kepada 18 orang
Ahli-ahli Yang Berhormat yang telah mengambil bahagian dalam perbahasan di Peringkat
Jawatankuasa dan telah menyentuh beberapa perkara yang terkait dengan peranan
kementerian.

Saya percaya pandangan dan teguran daripada Ahli-ahli Yang Berhormat itu
adalah untuk membantu negara mencerdaskan semula ekonomi negara akibat pandemik
COVID-19 dan, insya-Allah, kita dapat bersama-sama mengangkat dan memartabatkan
Malaysia sebagai destinasi pelaburan di rantau ini.

Yang Berhormat dari Kuala Selangor, Kuala Krai dan Bangi telah membangkitkan
isu Smart Automation Grant (SAG). Untuk makluman Ahli-ahli Yang Berhormat, inisiatif ini
berjumlah RM50 juta adalah untuk membantu PKS dan juga MTC ataupun mid-tier
companies bagi mengautomasikan proses pengeluaran dan juga operasi syarikat. Inisiatif
SAG ini telah menarik minat yang tinggi di kalangan syarikat PKS dan MTC.

Maka dalam program PEMERKASA, dana tambahan telah diberikan sebanyak
RM50 juta seperti yang diumumkan pada bulan Mac 2021. Ini menjadikan jumlah
keseluruhan peruntukan geran SAG sebanyak RM100 juta dan ia diberikan secara
padanan 50-50 sehingga had maksimum sebanyak RM1 juta bagi setiap syarikat.
Sehingga 31 Oktober, sebanyak 167 buah syarikat telah diluluskan dengan nilai padanan
50-50 berjumlah sebanyak RM99.5 juta dengan 86 peratus penerima geran merupakan
syarikat PKS dan selebihnya merupakan syarikat MTC.

Kriteria dalam mengagihkan SAG seperti yang dibangkitkan oleh Yang Berhormat
Kuala Selangor, ada disenaraikan sebanyak tujuh kriteria utama. Antara kriteria yang telah
ditetapkan ialah syarikat mestilah terlibat dalam aktiviti pembuatan dan juga perkhidmatan
selain beberapa kriteria yang lain.

Yang Berhormat Alor Gajah telah membangkitkan isu Dana Projek Berimpak
Tinggi yang berjumlah RM2 bilion. Dana ini bertujuan sebagai peruntukan strategi dan
berimpak tinggi untuk memastikan Malaysia dapat menarik pelaburan daripada syarikat-
syarikat yang bertaraf dunia, projek mega dan strategik untuk menempatkan aktiviti dan
projek mereka di Malaysia ini. Ini adalah selaras dengan Aspirasi NIA termasuk untuk
bersaing dengan negara-negara di rantau ini dan juga menawarkan insentif yang lebih
kompetitif bagi projek-projek yang telah kita tetapkan.

Projek yang disasarkan melalui dana ini dijangka akan menjana pelaburan lebih
RM101.3 bilion dengan peluang pekerjaan lebih 12,700 orang yang melibatkan sektor
keutamaan negara seperti semikonduktor, infrastruktur digital, farmaseutikal dan R&D&l
dalam teknologi pintar.

Yang Berhormat Kuala Selangor, Yang Berhormat Bangi dan juga Yang
Berhormat Kuala Krai ada membangkitkan tentang Dasar Nasional Industri 4.0 dan juga
memohon penjelasan tentang usaha-usaha untuk mempromosi transformasi teknologi
dan juga kriteria dalam mengagihkan, seperti yang telah saya jelaskan tadi, SAG kepada
PKS.

Untuk makluman Ahli-ahli Yang Berhormat, sebanyak RM40 juta telah
diperuntukkan bagi pelaksanaan program Readiness Assessment (RA) di bawah MPC
dan juga Intervention Fund di bawah MIDA yang bertujuan untuk menggalakkan adoption
of automation dan juga teknologi-teknologi yang tinggi dalam Dasar Nasional Industri 4.0.
Semenjak pelancaran Dasar Nasional Industri 4.0 pada tahun 2018, sebanyak 259
program outreach telah diadakan dengan melibatkan seramai 22,136 orang peserta.

Untuk makluman Ahli-ahli Yang Berhormat, kita juga telah menjalankan latihan
seperti program reskilling dan upskilling serta Sistem Latihan Dual Nasional (SLDN)
Industry4wrd yang bertujuan untuk melengkapkan tenaga kerja tempatan dengan
kemahiran baharu selaras dengan keperluan pasaran pekerjaan bagi transformasi Fourth
Industrial Revolution.

Semenjak pelaksanaan program ini pada tahun 2019 sehingga kini, MITI dengan
kerjasama KSM dan juga KPT telah berjaya melaksanakan Program Latihan Industri 4.0
yang memanfaatkan seramai 7,301 orang pekerja PKS untuk program latihan semula dan
