DR. 18.7.2022 155

Jawatankuasa ini? Ini kerana kita mendapati sejarah menunjukkan- kalau dahulu Yang
Berhormat Bukit Bendera mengatakan undang-undang ini digubal dan dibentangkan oleh
Yang Berhormat Bagan Datuk, berlaku juga kejadian-kejadian seperti di Wang Kelian.

Sekarang ada juga kerajaan baharu, Menteri yang baharu, tetapi kita masih lagi
menyerahkan amanah ini kepada Duli Yang Maha Mulia Seri Paduka Baginda Yang di-
Pertuan Agong sebagai pemimpin terulung negara untuk mempengerusikan kedua-dua
Jawatankuasa ini. Apakah Yang Berhormat Timbalan Menteri membantah?

Dato’ Sri Dr. Haji Ismail bin Haji Mohamed Said: Yang Berhormat, kalau semua
perkara hendak kita serahkan kepada Duli Yang Maha Mulia Seri Paduka Baginda Yang di-
Pertuan Agong, apa guna kita ada Menteri, ada kementerian dan juga ada pasukan Polis
Diraja Malaysia? Saya nak jawab, sebab itu ada kes-kes tertentu yang menjadi isu kepada
orang ramai. Sepertimana Yang Berhormat Jelutong sebutkan kes di Wang Kelian. Saya nak
jawab yang Wang Kelian ini.

Untuk pengetahuan Yang Berhormat, Suruhanjaya Siasatan Diraja mengenai
Penemuan Kem Penempatan Sementara dan Kubur di Wang Kelian, Perlis telah ditubuhkan
dan telah bersidang pada 5 Mac 2019 sehingga 4 September 2019. Suruhanjaya tersebut
terdiri daripada tujuh orang berpengalaman luas dalam bidang masing-masing yang diketuai
oleh Yang Amat Berbahagia Tun Arifin bin Zakaria.

Saya nak sebut. Selepas mendapat perkenan Kebawah Duli Yang Maha Mulia Seri
Paduka Baginda Yang di-Pertuan Agong, Laporan Suruhanjaya ini telah dibentangkan dalam
Mesyuarat Jemaah Menteri buat kali pertamanya pada 29 Januari 2020 dan kali kedua pada
24 Jun 2020. Seterusnya, laporan tersebut telah dihebahkan untuk rujukan umum.
Bermaknanya, Yang Berhormat boleh tengok, apakah hasil daripada RCI tadi melalui laman
sesawang rasmi Kementerian Dalam Negeri (KDN) iaitu di www.moha.gov.my. Jadi, kita
boleh tengok. Saya ulang. Boleh tengok di laman sesawang www.moha.gov.my.

Berdasarkan Laporan Suruhanjaya tersebut, jumlah mayat dan kubur yang telah
ditemui ialah sebanyak 138- mayat dan 148- kubur yang digali, manakala seorang pemandu
teksi dan enam orang PATI ditangkap di bawah seksyen 26A, Akta Antipemerdagangan
Orang dan Antipenyeludupan Migran (ATIPSOM) 2007 [Akta 670]. Pemandu teksi tersebut
telah disabitkan dan dikenakan hukuman denda sebanyak RM20 ribu di bawah seksyen 26A
Akta 670 kerana terlibat dengan penyeludupan migran ke Malaysia.

Pihak penguat kuasa juga telah mengambil tindakan terhadap penjaga kem di Bukit
Wang Burma dan Genting Perah serta individu yang terlibat sebagai transporter yang
menghantar PATI yang diseludupkan masuk ke Malaysia dari kem-kem ini. Empat orang
warganegara asing telah dituduh di bawah seksyen 26A, Akta 670 yang terlibat dalam aktiviti
penyeludupan migran di Bukit Wang Burma dan Genting Perah. Kesemua mereka telah
mengaku salah di Mahkamah Tinggi Kangar, Perlis dan telah disabitkan dengan kesalahan
tersebut pada tahun 2016.

01920
