DR. 18.7.2022 95

3.53 ptg.

Datuk Seri Haji Mohd Salim Sharif [Jempol]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera dan salam Keluarga
Malaysia. Terima kasih Tuan Yang di-Pertua kerana mengizinkan saya mengambil bahagian
dalam perbahasan Rang Undang-undang Perhutanan Negara (Pindaan) 2022 pada hari ini.
Saya bangkitkan untuk menyokong pindaan ini bagi menyatakan persetujuan bahawa
Malaysia sememangnya perlu memastikan sekurang-kurangnya 50 peratus daripada
keluasan tanah negara hendaklah ditutupi dengan kawasan berhutan dan pokok-pokok.
Komitmen ini juga adalah selari dan bertepatan dengan Titah Seri Paduka Baginda Yang di-
Pertuan Agong semasa Istiadat Pembukaan Penggal Kelima, Majlis Parlimen Keempat Belas
yang lalu.

Hal ini kerana hutan merupakan salah satu sumber asli yang penting kepada
sosioekonomi dan juga alam sekitar. Oleh itu, hutan perlu dirancang penggunaannya,
dipelihara dan diuruskan dengan bijaksana. Selain itu, rang undang-undang sememangnya
perlu disegerakan dan diluluskan dengan sebulat suara supaya segala prosedur dan undang-
undang yang sedang berkuat kuasa dapat ditambah baik mengikut kesesuaian dan keperluan
semasa. Oleh itu, syabas saya ucapkan kepada kerajaan, khususnya Kementerian
Perhutanan dan Sumber Asli komited untuk menjadikan rang undang-undang ini sebagai
model dan Hutan Simpan Kekal diberi perlindungan yang sewajarnya.

Tuan Yang di-Pertua, merujuk kepada siaran media Yang Berhormat Menteri Tenaga
dan Sumber pada tarikh 4 Mac 2021 lalu, selari selepas bacaan kali yang pertama dibuat di
Dewan Rakyat pada 3 Mac 2022. Pemakaian rang undang-undang ini setelah ianya
diluluskan kelak, hanya akan terpakai di negeri-negeri setelah Dewan Undangan Negeri
meminda Enakmen Perhutanan masing-masing. Hal ini bermaksud, kerajaan perlu mendapat
sokongan daripada kerajaan-kerajaan negeri bagi menjadikan Malaysia sebagai sebuah
negara yang bertanggungjawab dalam memelihara hutan. Soalan saya berhubung dengan
perkara ini, adakah kementerian sudah mengadakan perbincangan sesi libat urus dengan
semua kerajaan negeri sebelum membuat keputusan?

Merujuk kepada pernyataan Menteri Besar Perak yang bertarikh 21 Mac 2022, ianya
seolah-olah kementerian tidak berbuat demikian terlebih dahulu bagi melancarkan perjalanan
dan sekali gus menjayakan proses pindaan rang undang-undang ini. Kerisauan saya adalah
bagaimana sekiranya kerajaan menghadapi kekangan untuk mendapatkan sokongan
daripada kerajaan negeri setelah pindaan rang undang-undang ini diluluskan? Apakah
perancangan dan tindakan yang akan dilakukan oleh kementerian untuk memastikan perkara
di luar jangka tersebut tidak akan berlaku? Pada hemat saya, perkara sebegini sudah tentulah
boleh merencatkan usaha kerajaan untuk meningkatkan keyakinan rakyat dan masyarakat
antarabangsa terhadap pengurusan hutan secara berkekalan di negara ini. Saya berharap
agar kementerian menerima teguran tersebut secara terbuka, mengambil iktibar daripada

kekhilafan yang berlaku, sesungguhnya ia tidak boleh terlepas daripada berlaku kesilapan.
