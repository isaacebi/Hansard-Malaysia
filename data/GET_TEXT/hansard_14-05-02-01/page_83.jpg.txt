DR. 18.7.2022 77

daripada segi kelaziman aktiviti mencari rezeki penduduk setempat termasuk di daerah Sik
dan di daerah-daerah lain yang dikelilingi oleh hutan seperti mana di Gua Musang, Kelantan,
di Sungai Siput, Perak termasuk di Cameron Highlands di kawasan Tuan Yang di-Pertua.

Saya ingin bertanya adakah akta ini akan menghalang mereka daripada mengutip
hasil hutan yang sememangnya menjadi pendapatan mereka secara tradisi yang mereka
peroleh daripada buah-buah nadir di dalam hutan seperti buah keranji, buah tampoi, buah
durian burung, akar-akar kayu bagi tujuan perubatan tradisional seperti pokok Tunjuk Langit,
Akar Seruntun, Tongkat Ali dan sebagainya, yang mana khazanah-khazanah ini sangat
banyak di dalam hutan-hutan kita.

Dalam konteks lain, saya ingin bertanyakan bagaimanakah pindaan RUU ini dapat
memberi keyakinan kepada kerajaan negeri untuk mereka juga konsisten bagi mengekalkan
kelestarian menjaga hutan dan pada masa yang sama kerajaan negeri juga berhak mendapat
hasil hutan kerana ia juga salah satu sumber hasil pendapatan negeri. Juga saya berpendapat
bahawa pindaan RUU ini perlu mengimbangi keperluan bagi kedua-dua pihak. Maka adalah
sangat wajar saya berpandangan bahawa apa yang disebut oleh Yang Amat Berhormat
Perdana Menteri beberapa bulan yang lalu untuk memberi pampasan kepada kerajaan negeri
termasuklah Kerajaan Negeri Kedah yang senantiasa mengekalkan Hutan Simpan Kekal bagi
memperoleh win-win situation dengan izin bagi kedua-dua pihak.

Terakhir Tuan Yang di-Pertua, saya juga ingin membangkitkan berkaitan dengan isu
banjir yang melibatkan ataupun disebut kepala air yang juga telah berlaku di daerah Sik pada
27 Julai yang lalu. Beberapa minggu sebelum berlaku di Gunung Inas di Baling dan didapati
berpunca daripada berlaku penebangan hutan di beberapa kawasan di Hutan Rimba Telui
yang menyebabkan lebih 200 keluarga yang terkesan dan saya memohon untuk pihak
kementerian meneliti kesan-kesan yang telah berlaku, berlaku runtuhan tanah dan tebing dan
juga berlaku sungai-sungai menjadi sempit dan juga terhakis.

Akhir sekali saya ingin menegaskan pindaan RUU ini tidak dapat diimplementasikan
secara menyeluruh selagi mana tiada pindaan yang menyelaras penguasaan ini di peringkat
negeri. Jadi saya berpandangan ia tidak memberi kesan...

Tuan Yang di-Pertua: Yang Berhormat sila gulung.

Tuan Ahmad Tarmizi bin Sulaiman [Sik]: ...selagi pindaan RUU ini tidak disambut
dengan baik oleh kerajaan negeri bagi tujuan penyelarasan pindaan ini. Tuan Yang di-Pertua,
saya mohon menyokong. Terima kasih.

Tuan Yang di-Pertua: Terima kasih Yang Berhormat Sik. Dipersilakan Yang

Berhormat Kluang.

2.57 ptg.
Puan Wong Shu Qi [Kluang]: Terima kasih Tuan Yang di-Pertua. Memandangkan
saya hanya ada lima minit, saya akan sentuh dua isu sahaja berkenaan dengan rang undang-

undang ini.
