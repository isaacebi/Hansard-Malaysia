DR. 18.7.2022 130

sebagai National Blue Ocean Strategy (NBOS) ataupun Strategi Lautan Biru Kebangsaan
iaitu antara pelbagai agensi membuat operasi bersama, antara pelbagai agensi membuat
kerja bersama, antara pelbagai agensi membawa kejayaan bersama.

Apakah agensi-agensi dalam kawalan sempadan ini? Agensi-agensinya antaranya
ialah Polis Diraja Malaysia (PDRM), antaranya ialah imigresen, kastam, begitu juga tentera
UPP, JPJ dan MAQIS. Itu antara agensi-agensi yang dikelolakan di bawah AKSEM dan
adalah ratusan jenteranya. Ada satu angka menyatakan sepuluh ribu orang pada satu ketika.

Saya ingin bertanya, apabila kita sudah tiada lagi kaedah NBOS ini, apa yang berlaku
kepada teori-teori yang baik yang ada dalam buku itu? National Blue Ocean Strategy tulisan
Profesor W. Chan Kim, Profesor Renee Mauborgne daripada Korea Selatan, daripada
Perancis ini. Pada suatu ketika dahulu kami menghadamkan buku itu, dikursuskan
bagaimana kejayaan-kejayaan dapat dilaksanakan apabila kita membuat kerja secara
bersama.

Kita memikirkan win-win kita bekerjasama dalam strategi lautan biru dan kita
mengelak apa yang dipanggil sebagai working in silo, dengan izin. Kita agensi kerajaan ini
tidak boleh ada silo mentality dengan izin. Minda yang ingin bekerja, “engkau-engkau, aku-
aku”. Jika kita melakukan perkara itu maka kita tidak dapat memerangi segala masalah yang
berlaku di sempadan. Sebagai contoh, antara 2017 dan 2019, data yang ada pada saya
mengenai kes penyeludupan minyak masak sahaja ada 2,400 buah kes. Pada 5 Julai 2022,
sebanyak 60,000 tan minyak masak bersubsidi dilaporkan hilang. Pada 5 Julai 2022 ini
AKSEM sudah tidak ada, Tuan Yang di-Pertua. AKSEM sudah dibubarkan lebih awal.

Hari ini hanya daripada segi formaliti kita bubarkan di Dewan Rakyat. Akan tetapi,
apabila sudah dibubarkan maka kejadian penyeludupan ini nampak berleluasa. Kita bagi
subsidi 500 juta tahun 2020, ini minyak masak sahajalah. Sebanyak 2.1 bilion, tahun 2021,
empat bilion tadi diumumkan oleh Yang Berhormat Perdana Menteri untuk tahun 2022 ini,
jumlah subsidi minyak masak yang begitu besar dan minyak masak ini boleh dibeli dengan
mudah di selatan Thailand.

Jika kita satu buah keluarga hanya boleh dua atau tiga paket minyak masak satu kilo
yang harga RM2.50, di selatan Thailand dilaporkan boleh beli seberapa banyak yang kita
ingin beli. Adakah kerana AKSEM ini dibubarkan maka kejadian itu berleluasa? Jika itulah,
maka kata orang, amat tidak wajar. Walau bagaimanapun, oleh kerana kita sudah bubarkan,
saya harap bahawa aktiviti-aktiviti penyeludupan ini perlu dipantau dan diambil tindakan
dengan berat supaya apa yang kerajaan buat ini tidak sia-sia dengan membubarkan AKSEM.

Pada 28 November 2020 misalnya, seorang anggota Pasukan Gerakan Am (PGA)
ditembak mati dan seorang lagi cedera parah di sempadan Thailand, Padang Besar, Perlis.
Ini kerja-kerja penyeludup. Sehari sebelum itu seorang anggota PGA ditembak di Bukit Kayu
Hitam. Cerita-cerita benar yang dilaporkan.

Penyeludupan ini kes lama, Tuan Yang di-Pertua. Penyeludup ini ada ramai geng,

berpuluh-puluh geng. Mereka menggunakan lorong-lorong tikus yang begitu banyak tetapi
