DR. 18.7.2022 78

Demi masa, kita berada dalam keadaan yang membimbangkan jika kita hendak
memulihkan semula masalah kehilangan hutan di negara ini. Dahulunya, kita anggap hutan
dan semua sumber alam sekitar sebagai hak kita untuk diambil, ditebang, dikorek. Lori demi
lori balak keluar dari hutan-hutan kita. Akan tetapi adakah ini satu pendekatan yang betul?

Ya, kita perlukan kemajuan namun kemajuan yang dikecapi tidak patut meninggalkan
musibah dan kesan buruk kepada generasi yang akan datang. Saya telah banyak kali
bangkitkan isu berkaitan hutan dan haiwan liar yang hilang habitat mereka dalam Dewan yang
mulia ini semenjak tahun 2018.

Pada tahun 2018, daerah Mersing di Johor telah kehilangan 10,000 ekar hutan.
Kawasan tersebut telah digugurkan status Hutan Simpanan Kekal oleh kerajaan negeri pada
tahun 2014. Gunung yang hijau luntur warnanya dalam beberapa bulan. Tompok besar coklat
menggantikan bumi hijau yang wujud satu ketika dahulu.

Ya, mungkin 10,000 ekar itu tidak cukup besar berbanding dengan pembangunan
yang lain. Walau bagaimanapun impak buruk daripada aktiviti pembalakan, perladangan serta
perlombongan di kawasan sana masih lagi terasa selepas empat tahun sehingga kini.

Kita hilang gunung yang hijau, haiwan liar pula hilang habitat mereka. Ke manakah
mereka boleh pergi? Semenjak aktiviti pembalakan dijalankan ke atas 10,000 ekar hutan
tersebut, tidak ada satu hari pun petani-petani di kawasan berhampiran sana boleh tidur
nyenyak. Gajah masuk ke ladang mereka setiap bulan, kalau bukan setiap minggu. Seekor
gajah mampu memusnahkan agak-agaknya 100 pohon pokok sawit. Bayangkan satu family
gajah yang hilang habitat dan menceroboh masuk ke sebuah ladang. Betapa besarnya
kerugian kepada petani kita. Mereka sudah cuba membuat laporan polis, minta bantuan
PERHILITAN, merayu di sini sana untuk pertolongan namun situasi tidak nampak baik
langsung. Air mata mereka telah pun kering dan ada yang mahu give up sudah.

01500

Baru-baru ini, sekumpulan gajah telah masuk ke dalam kawasan Gunung Lambak.
tu kawasan saya. Bandar Kluang terletak di kaki Gunung Lambak sahaja. Ada gajah yang
merayau masuk ke kawasan perumahan berdekatan...

Tuan Karupaiya a/l Mutusami [Padang Serai]: Tuan Yang di-Pertua, jam tidak

jalan.

Puan Wong Shu Qi [Kluang]: Saya teruskan ya. Saya tidak pasti bila gajah mungkin
akan masuk ke pusat bandar pula kerana jarak antara kawasan aktiviti mereka dengan pusat
bandar adalah kurang daripada 10 minit sahaja.

Kalau Yang Berhormat dalam Dewan yang mulia ini datang ke Daerah Kluang, tanya
sahaja pekebun-pekebun yang mempunyai ladang di kawasan Sembrong, Kahang dan
Jemaluang di mana boleh tengok gajah. Mereka pasti akan memaklumkan- tepi jalan, sekian;
waktu petang, jam sekian. Setiap hari. Kalau anak-anak bandar berminat hendak tengok
hidupan liar, jemputlah datang ke kawasan- Daerah Kluang. Tidak perlu pergi ke Zoo Negara.

Ada ‘night safari’ di Daerah Kluang, setiap malam. Tidak perlu tiket ya. Free.
