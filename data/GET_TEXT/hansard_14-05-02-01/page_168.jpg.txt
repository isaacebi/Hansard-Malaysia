DR. 18.7.2022 162

yang berhubungan dengan Perintah Kehadiran Wajib yang hendaklah mengikat Pegawai
Pusat Kehadiran Wajib.

Fasal 6 bertujuan untuk meminda seksyen 5 Akta 461 subfasal 6(a) bertujuan untuk
menggantikan subseksyen 5(1) Akta 461 yang dengan cadangan pindaan ini, mahkamah
diberi kuasa untuk membuat suatu Perintah Kehadiran Wajib terhadap mana-mana pesalah
yang telah disabitkan dengan apa-apa kesalahan yang dia boleh dikenakan hukuman
pemenjaraan selama tempoh yang tidak melebihi tiga tahun. Perintah Kehadiran Wajib yang
boleh dikenakan adalah selama tempoh tidak melebihi 12 bulan seperti yang dinyatakan
dalam perintah tersebut berbanding tempoh tidak melebihi tiga bulan pada masa kini di bawah
subseksyen 5(1) Akta 461 sedia ada.

Subfasal 6(b) bertujuan untuk memasukkan subseksyen baharu 5(1A) ke dalam Akta
461 bagi memperuntukkan bahawa mahkamah hendaklah mempertimbangkan watak
pesalah, jenis dan keseriusan kesalahan yang dilakukan oleh pesalah itu sebelum membuat
apa-apa Perintah Kehadiran Wajib.

Fasal 7 bertujuan untuk memasukkan seksyen baharu 5A ke dalam Akta 461 untuk
memberi Commissioner General kuasa memindahkan mana-mana pesalah ke Pusat
Kehadiran Wajib yang lain apabila sesuatu permohonan dibuat oleh pesalah itu atau jika
difikirkan patut oleh Commissioner General untuk berbuat sedemikian.

Fasal 8 bertujuan untuk memasukkan seksyen baharu 6A ke dalam Akta 461. Dengan
pindaan yang dicadangkan ini, mana-mana pesalah yang dipenjarakan berikutan sesuatu
sabitan atau perintah tahanan pencegahan ketika pesalah itu sedang menjalani atau masih
belum menjalani suatu kerja wajib menurut Perintah Kehadiran Wajib hendaklah menjalani
hukuman pemenjaraan dan tempoh kerja wajib yang dikehendaki untuk diselesaikan menurut
Perintah Kehadiran Wajib itu hendaklah disifatkan berjalan secara serentak dengan tempoh
pemenjaraan atau tahanan itu.

Walau bagaimanapun, pesalah itu masih dikehendaki untuk menjalani kerja wajib bagi
mana-mana tempoh kerja wajib yang berbaki selepas menolak tempoh pemenjaraan atau
tahanan yang telah dijalani oleh pesalah itu dari tempoh yang dinyatakan dalam Perintah
Kehadiran Wajib itu jika tempoh kerja wajib yang dikehendaki dijalankan itu lebih panjang dari
tempoh pemenjaraan atau penahanan itu.

Fasal 11 memperuntukkan peruntukan kecualian dan meminda seksyen 3 dan
subseksyen 8(1) Akta 461 dengan menggantikan perkataan “Director General’ dengan
perkataan “Commissioner General’ untuk menjadikannya selaras dengan gelaran yang
digunakan dalam Akta Penjara 1995 [Akta 537].

Antara pindaan dan penambahbaikan penting kepada Akta 461 ialah terhadap
seksyen 5, akta berkaitan penetapan tempoh kelayakan bagi suatu Perintah Kehadiran Wajib
kepada seseorang yang telah disabitkan dengan suatu kesalahan yang boleh dikenakan
hukuman pemenjaraan selama tempoh yang tidak melebihi tiga tahun. Perintah Kehadiran
Wajib yang boleh dikenakan adalah selama tempoh tidak melebihi 12 bulan berbanding tiga
bulan sebelum ini.
