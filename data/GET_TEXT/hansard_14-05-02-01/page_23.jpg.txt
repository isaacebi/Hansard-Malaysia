DR. 18.7.2022 17

dilaksanakan. Akan tetapi di luar bandar yang mana komunikasinya kurang dan sebagainya,
kita akan berhadapan dengan satu lambakan halangan ataupun kesalahan yang bakal kita
lihat nanti berlaku kerana kurang pengundian keluar.

Walaupun tujuannya baik, tetapi akhirnya mendatangkan satu perkara yang tidak
sihat di kalangan masyarakat Malaysia itu sendiri dalam mengamalkan demokrasi. Dalam
keadaan sedemikian Yang Berhormat, walaupun baik tetapi kita kena kaji secara mendalam.
Terima kasih.

Dr. Maszlee bin Malik [Simpang Renggam]: Tuan Yang di-Pertua...

Puan Fuziah binti Salleh [Kuantan]: Tuan Yang di-Pertua, boleh bagi soalan
tambahan. Soalan penting ini.

Dr. Maszlee bin Malik [Simpang Renggam]: Tuan Yang di-Pertua, berkaitan
dengan KPM dan silibus tadi.

Tuan Yang di-Pertua: Maaf, dalam peraturan saya boleh bagi tiga soalan tambahan.

Dr. Maszlee bin Malik [Simpang Renggam]: Tuan Yang di-Pertua, izinkan saya
mengimbau kenangan manis sewaktu Tuan Yang di-Pertua di SPR dan saya di KPM dahulu.
Boleh bantu Yang Berhormat Menteri.

Tuan Yang di-Pertua: Yang Berhormat, tolong. Yang Berhormat Tuan Fong Kui Lun,

silakan.

4. Tuan Fong Kui Lun [Bukit Bintang] minta Menteri Wilayah Persekutuan
menyatakan pelan jangka panjang dan jangka pendek untuk membolehkan WPKL bebas
daripada banjir termasuk banjir kilat yang sering melanda bila hujan turun.

Menteri Wilayah Persekutuan [Dato’ Seri Dr. Shahidan bin Kassim]: Terima kasih
Yang Berhormat Bukit Bintang. Soalan Yang Berhormat Bukit Bintang ini dijawab bersama
soalan-soalan dari Yang Berhormat Kota Raja dan Yang Berhormat Sungai Petani mengenai
perancangan pengurusan banjir di Kuala Lumpur. Sebelum itu, izinkan saya mengulas
kenyataan Yang Berhormat Kota Raja yang telah menarik perhatian kepada kematian yang
berlaku dalam banjir besar yang melanda Lembah Klang di penghujung tahun lalu.

Kita sememangnya amat berdukacita dengan korban nyawa yang berlaku. Bagi
kejadian banjir di Kuala Lumpur, kita bersyukur tidak ada yang terkorban. Mengenai
pandangan daripada Yang Berhormat Sungai Petani bahawa banjir yang berlaku terlalu kerap
menjejaskan imej negara, saya berharap Yang Berhormat Sungai Petani dapat memberikan
pandangan yang saksama dengan mengambil kira fenomena perubahan iklim global yang
ekstrem dan kita akan melakukan yang terbaik untuk mencari jalan penyelesaian.

Dewan Bandaraya Kuala Lumpur telah merangka sebuah Pelan Tindakan Tebatan
Banjir Kilat Kuala Lumpur 2022 yang merangkumi tindakan serta-merta, jangka pendek,
sederhana dan juga jangka panjang. Tindakan serta-merta yang telah diambil di kawasan
banjir kilat dengan memastikan kelancaran air adalah seperti menaik taraf scooper drain,

melaksanakan kerja pengorekan keladak dan menyelenggara kolam takungan banjir, sungai
