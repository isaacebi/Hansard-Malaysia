DR. 18.7.2022 30

Saya bagi contoh Tuan Yang di-Pertua. Ada sebuah negara sahabat, pada zaman di
hujung pentadbiran BN dan di awal pentadbiran PH yang ingin disenaraihitamkan daripada
suatu architecture kewangan antarabangsa. Malaysia pada masa itu mengambil tindakan
membantu negara sahabat itu. Bukan mengatakan sistem dia betul dan sistem dia tidak
salah, akan tetapi jangan disenaraihitamkan. Ini kerana kalau disenaraihitamkan, yang
susahnya rakyat. Rakyat di negara sahabat itu. Maaflah saya terpaksa tidak sebut nama
negara itu untuk menjaga kepentingan diplomatik.

Ketiga ialah— yang ini serta-merta. Kita sedang memantau lebih kurang 800 orang
anak-anak Malaysia dan juga pekerja Malaysia yang berada di Rusia sekarang menghadapi
masalah apabila hendak menerima wang dari Malaysia, yakni daripada ibu bapa termasuk
27 orang pelajar yang ditaja oleh MARA. Pihak kami sedang melihat kalau sekiranya sudah
sampai tidak boleh dihantar secara dalam talian, kita mungkin terpaksa mencari jalan-jalan
alternatif untuk memastikan anak-anak kita yang belajar di sana khususnya, masih dapat
menerima penghantaran wang daripada ibu bapa mereka. Terima kasih.

Tuan Yang di-Pertua: Yang Berhormat Kuala Krai ringkas ya.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua.

Iklim global sedang menekan,
Apakah kita sudah bersedia,

Soalan bagi banjir diutarakan,
Nombor tujuh soalan saya.

7. Tuan Abdul Latiff bin Abdul Rahman [Kuala Krai] minta Menteri Alam Sekitar dan
Air menyatakan apakah hala tuju pengurusan banjir bagi meningkatkan daya tahan dan
kesediaan negara untuk menghadapi impak perubahan iklim global ketika ini.

Menteri Alam Sekitar dan Air [Dato’ Tuan Ibrahim bin Tuan Man]: Bismillahi
Rahmani Rahim. Assalamualaikum warahmatullahi wabarakatuh dan salam _sejahtera.
Terima kasih Yang Berhormat Kuala Krai.

Tuan Yang di-Pertua, bagi meningkatkan daya tahan dan kesediaan negara untuk
menghadapi impak perubahan iklim, Kementerian Alam Sekitar dan Air mengarusperdanakan
adaptasi perubahan iklim dalam pengurusan banjir. Ini turut mengambil kira integrasi
pengurusan risiko bencana melalui mitigasi jangka pendek dan jangka panjang pengurusan
banjir melibatkan pendekatan secara struktur dan bukan struktur.

Antara perkara yang diberi perhatian ialah tentang peningkatan reka bentuk struktur
utama pengurusan banjir daripada 100 tahun ARI kepada 200 tahun ARI setelah kita
mengambil kira tentang faktor perubahan iklim yang berlaku di seluruh dunia. Di samping itu,
Kementerian Alam Sekitar dan Air juga melalui Jabatan Pengairan dan Saliran telah
merancang pelan jangka pendek dan jangka panjang memfokuskan kepada kerja-kerja bagi
mendalam, menaik taraf dan membaik pulih sistem pengurusan banjir di seluruh negara
melalui pendekatan pengurusan banjir secara bersepadu.
