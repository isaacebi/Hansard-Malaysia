DR. 18.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Isnin, 18 Julai 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

PEMASYHURAN DARIPADA TUAN YANG DI-PERTUA

USAHA MENANGANI RISIKO PENULARAN COVID-19

Tuan Yang di-Pertua: Assalamualaikum warahmatullahi wabarakatuh. Salam
sejahtera dan selamat pagi Ahli-ahli Yang Berhormat. Malaysia sekarang sedang berada
dalam fasa, peralihan ke fasa endemik dan penekanan terus diberikan kepada usaha-usaha
untuk menangani risiko penularan COVID-19 dengan mengambil langkah-langkah kesihatan
awam yang sewajarnya.

Bagi memastikan Mesyuarat Kedua, Penggal Kelima, Parlimen Keempat Belas ini
dapat dilaksanakan dalam keadaan lancar dan selamat, surat edaran Prosedur Operasi
Standard (SOP), MySOP dan Garis Panduan Kemasukan Ahli Parlimen dan pegawai
pengiring telah diedarkan di atas meja Ahli-ahli Yang Berhormat semua.

Pengadang lut sinar dalam Dewan Rakyat juga telah dibuka. Walau bagaimanapun,
Ahli-ahli Yang Berhormat diminta untuk sentiasa memakai pelitup muka sepanjang berada di
dalam Dewan Rakyat kecuali ketika berucap. Ahli-ahli Yang Berhormat dibenarkan untuk
membukanya ketika berucap di dalam Dewan Rakyat dan perlu memakai semula pelitup
muka dengan kadar segera selepas selesai berucap.

Untuk makluman Ahli-ahli Yang Berhormat, sepertimana saya maklumkan Dewan
yang mulia pada 14 September 2021 yang lalu, langkah-langkah telah diambil di dalam
Dewan ini dan beberapa tempat lain di Kompleks Parlimen untuk meningkatkan kualiti udara
dalaman dengan memasang sistem yang dapat membasmi virus COVID-19. Antaranya ialah:

(i) menukar penapis udara kepada jenis High-Efficiency Particulate Air

(HEPA) dan memasang sistem Ultra Violet Germicidal Irradiation
(UVGI) di kesemua Air Handler Unit (AHU) sistem penyaman udara
berpusat (centralized air-cond);

(ii) membekalkan peralatan mudah alih (portable) UVGI; dan

(iii) memasang nano air generator di ruangan yang menggunakan

sistem penyaman udara jenis Variable Refrigerant Flow (VRF).
