DR. 18.7.2022 148

AKSEM diwujudkan dengan menaik taraf Unit Pencegahan Penyeludupan (UPP)
yang bertanggungjawab untuk sempadan Malaysia-Thailand yang dibentuk melalui
gabungan PDRM, Kastam Diraja Malaysia dan Jabatan Imigresen Malaysia. Soalan saya,
apakah yang terjadi dengan 900 lebih perjawatan UPP dan sama ada kebajikan mereka
terjamin dan tidak diganggu selepas pembubaran?

AKSEM bercita-cita besar waktu penubuhan. Bukan sahaja bidang kuasa darat
Malaysia-Thailand dan juga bidang kuasa Malaysia-Indonesia, Malaysia-Brunei di wilayah
Sabah dan Sarawak di mana Pasukan Gerakan Am (PGA), PDRM serta Angkatan Tentera
Malaysia. Soalan saya, apakah kemas kini Dasar Keselamatan dan Ketenteraman Awam
(DKKA) yang telah dirangka khasnya daripada segi kawalan sempadan? Soalan saya juga,
apakah bentuk kawalan kerjasama sempadan darat antara Malaysia-Thailand, Malaysia-
Singapura, Malaysia-Brunei dan Malaysia-Indonesia?

Soalan-soalan penting ini perlu diberikan penjelasan kerana pada hari ini kita akan
cadangkan pembubaran satu agensi kawalan sempadan dan kita ingin menanyakan sama
ada pembubaran ini ditukar penugasannya kepada PDRM, akan menjamin kawalan
sempadan yang lebih baik daripada sebelum ini. Itulah persoalan yang saya kemukakan.
Sekian, terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Padang Serai, silakan.

6.53 ptg.

Tuan Karupaiya a/l Mutusami [Padang Serai]: Terima kasih Tuan Yang di-Pertua.
Salam sejahtera, selamat petang. Saya dengan rendah hati ingin berbahas pembubaran
Rang Undang-undang Agensi Kawalan Sempadan Malaysia. RUU ini bertujuan untuk
membubarkan Agensi Kawalan Sempadan Malaysia (AKSEM). Agensi Kawalan Sempadan
Malaysia diwujudkan pada tahun 2017 atas tujuan yang jelas iaitu mengawal kegiatan
penyeludupan atau aktiviti-aktiviti lain yang menyalahi undang-undang di sempadan darat
negara.

Saya tidak ada masalah dengan pembubaran ini tetapi Yang Berhormat Menteri perlu
menjelaskan dengan terperinci, apakah punca AKSEM ini dibubarkan dan kenapakah
tanggungjawab AKSEM diambil oleh PDRM. Ini juga tugas tambahan bagi PDRM namun
pengambilan anggota PDRM perlu ditambah. Apakah punca perubahan ini dilakukan? Saya
faham bahawa AKSEM mempunyai limitasi kerana mampu menjaga di beberapa buah negeri
sahaja tetapi kenapa kuasa AKSEM terus diberi kepada PDRM. Perlu diberi jelas terperinci
terhadap AKSEM dibubarkan.

Saya percaya dalam penjagaan sempadan negara perlu ada penglibatan secara
bersama antara Jabatan Kastam Diraja Malaysia, Jabatan Imigresen Malaysia dan PDRM,
serta memastikan aktiviti penyeludupan terutamanya dapat dibendung dan dikawal.
Rasionalnya pembubaran ini perlu diperhalusi. Adakah sebab prestasi yang kurang
memberangsangkan? Jika ya, apakah tambah baik yang boleh dibuat jika terus diberi kepada

PDRM untuk menjaga sempadan darat negara?
