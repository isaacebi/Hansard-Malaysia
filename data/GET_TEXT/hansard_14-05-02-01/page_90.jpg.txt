DR. 18.7.2022 84

yang halalkan untuk membalak dan kemudiannya membangunkan ladang dengan
membersihkan sepenuhnya HSK atas tanah atas nama undang-undang dan dilindungi oleh
kerajaan itu sendiri.

Dato’ Ramli bin Dato' Mohd Nor [Cameron Highlands]: Yang Berhormat, sila
menggulung.

Datuk Haji Hasanuddin bin Mohd Yunus [Hulu Langat]: Saya rasa ia perlu
diperketat. Terima kasih.

Dato' Ramli bin Dato' Mohd Nor [Cameron Highlands]: Terima kasih Yang

Berhormat Hulu Langat. Dipersilakan Yang Berhormat Pasir Mas.

3.17 ptg.

Tuan Ahmad Fadhli bin Shaari [Pasir Mas]: Bismillahir Rahmanir Rahim.
Assalamualaikum warahmatullahi wabarakatuh. Terima kasih Tuan Yang di-Pertua di atas
peluang yang diberikan kepada saya untuk turut membahaskan Rang Undang-undang
Perhutanan Negara (Pindaan) 2022 pada petang ini.

Tuan Yang di-Pertua, Malaysia telah diiktiraf sebagai salah sebuah daripada 12 buah
negara mega kepelbagaian di dunia. Sejajar dengan pengiktirafan ini, Kerajaan Malaysia
telah memberi persetujuan dan komitmen untuk mempertingkatkan keberkesanan,
pengurusan, pemeliharaan dan pembangunan sumber kepelbagaian biologi hutan negara
secara berkekalan.

Hutan adalah merupakan paru-paru negara. Atau dalam erti kata lain ia merupakan
tangki oksigen kepada negara kita. Dalam konteks ini, penekanan berterusan telah diberikan
oleh negara ke atas aspek-aspek pemeliharaan, pemuliharaan, penggunaan secara lestari
dan perkongsian secara saksama dan adil terhadap sumber tersebut.

Penganjuran pelbagai ekspedisi melibatkan pelbagai disiplin yang merentas
sempadan seperti aspek fizikal, ekosistem hutan, kepelbagaian biologi flora dan fauna,
ekopelancongan, ekologi, rekreasi, geologi, ekologi dan sosioekonomi telah banyak
diadakan.

Cuma, beberapa perkara yang saya ingin timbulkan. Soalan saya pertama ialah
adakah kementerian rancang untuk menubuhkan sebuah pusat kajian biodiversiti yang
mampu untuk mengurus, mengkaji mahupun menyimpan pelbagai spesimen biodiversiti
seperti spesimen tumbuh-tumbuhan sehinggalah mikroorganisma dari Hutan Simpan Kekal
di seluruh negara kerana kita tahu bahawa bagaimana tanah hutan di negara kita ini
mempunyai hasil ataupun tumbuh-tumbuhan yang sangat unik ataupun rare dengan izin,
yang hanya didapati dalam negara kita.

Saya dimaklumkan bahawa negeri Sabah dan Sarawak sudah milik pusat kajian
biodiversiti seperti ini. Bahkan di negara lain seperti United Kingdom ditubuhkan ‘National’
History Museum dengan izin bagi tujuan yang sama. Namun, di negara kita malangnya masih
belum tertubuh lagi pusat seperti ini. Saya mahu mencadangkan supaya pihak kerajaan

mempertimbangkan penubuhan sebuah pusat kajian biodiversiti ini bagi menjaga spesimen
