DR. 18.7.2022 128

Selain itu, dengan pemansuhan Akta 799 dan penyerapan sepenuhnya fungsi
AKSEM kepada PDRM, Ketua Polis Negara akan mempunyai, dengan izin, command and
control ke atas penugasan kawalan sempadan dan ini akan memberikan impak positif dalam
keberkesanan pengoperasian di dalam kawasan sempadan darat dan segala perancangan
akan diatur gerak dengan lebih efisien dan tersusun.

Sepanjang penubuhan AKSEM dan penguatkuasaan Akta 799, tiada kes didakwa di
bawah Akta 799 tetapi diserahkan kepada agensi-agensi induk seperti PDRM, Jabatan
Imigresen Malaysia dan Jabatan Kastam Diraja Malaysia serta diuruskan di bawah
perundangan agensi berkaitan.

Tuan Yang di-Pertua, peralihan fungsi dan kuasa di bawah Akta Agensi Kawalan
Sempadan 2017 [Akta 799] selepas pemansuhan. Pemansuhan fungsi-fungsi AKSEM di
bawah seksyen 4(a), (c), (d), (f) dan (h) Bahagian II, Akta 799 yang melibatkan fungsi kawalan
sempadan darat, menerima laporan, mencegah dan memantau kegiatan penyeludupan serta
memastikan kesejahteraan dan keselamatan sempadan diambil alih oleh PGA, PDRM.
Manakala aktiviti-aktiviti penguatkuasaan lain akan diteruskan dilaksanakan oleh agensi-
agensi yang berkaitan berdasarkan bidang kuasa perundangan masing-masing.

01740

Fungsi membuat syor keselamatan sempadan di bawah seksyen 4(b) pula akan
diteruskan oleh Kementerian Dalam Negeri melalui Jawatankuasa Pemantapan Kawalan
Sempadan Negara yang dipengerusikan oleh Yang Berhormat Menteri Dalam Negeri.

Selain itu, bagi menjalankan fungsi menyelaras penguatkuasaan di sempadan di
bawah seksyen 4(e), satu buah jawatankuasa baharu di peringkat PDRM akan diwujudkan
iaitu Jawatankuasa Penyelarasan Kawalan Sempadan Negara yang akan dipengerusikan
oleh Ketua Polis Negara.

Manakala fungsi merumus dasar mencegah kegiatan penyeludupan di bawah
seksyen 4(d) akan diteruskan oleh KDN melalui Jawatankuasa Pemantapan Kawalan
Sempadan Negara dan juga Jawatankuasa Penyelarasan Kawalan Sempadan Negara.

Bagi perihal penubuhan mesyuarat dan fungsi Jawatankuasa Peringkat Tertinggi di
bawah seksyen 5, 6 dan 7, Bahagian III, Akta 799 akan diteruskan oleh Kementerian Dalam
Negeri melalui Jawatankuasa Pemantapan Kawalan Sempadan Negara. Bagi perihal
penubuhan mesyuarat dan fungsi Jawatankuasa Penyelaras di bawah seksyen 8, 9 dan 10,
Bahagian IV Akta 799 pula akan dilaksanakan oleh PDRM melalui Jawatankuasa
Penyelarasan Kawalan Sempadan Negara.

Peruntukan Rang Undang-undang Agensi Kawalan Sempadan_ Malaysia
(Pembubaran) 2021. Rang undang-undang ini mengandungi empat fasal seperti berikut.

Fasal 1 mengandungi tajuk ringkas dan peruntukan mengenai kuasa Menteri untuk
menetapkan tarikh permulaan kuat kuasa akta yang dicadangkan.

Fasal 2 akta yang dicadangkan mengandungi takrif perkataan “agensi” yang bererti
Agensi Kawalan Sempadan Malaysia yang ditubuhkan di bawah seksyen 3, Akta Agensi

Kawalan Sempadan Malaysia 2017.
