DR. 18.7.2022 86

Dewan ini, berapakah angka terkini Hutan Simpan Kekal mengikut negeri-negeri? Ini kerana
kadang-kadang bila orang sebut tentang pembalakan, orang serang negeri-negeri tertentu,
sedangkan negeri-negeri yang disebutkan ini mempunyai hutan simpan yang sangat banyak,
yang membekalkan oksigen dan menjadi paru-paru kepada negara. Terima kasih Tuan Yang
di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Pasir Mas. Dipersilakan Yang Berhormat Kalabakan.

3.23 ptg.

Tuan Ma’mun bin Sulaiman [Kalabakan]: Assalamualaikum warahmatullahi
wabarakatuh. Terima kasih Tuan Yang di-Pertua kerana memberikan peluang kepada saya
untuk berbahas pada hari ini atas Rang Undang-undang Perhutanan Negara (Pindaan) 2022.
Saya terus kepada perkara-perkara dan pindaan dalam akta ini.

Pertama, mengikut perkara 1(2), “Akta ini tidaklah boleh berkuat kuasa dalam
sesuatu negeri melainkan ia telah diterima pakai oleh suatu undang-undang yang dibuat oleh
Badan Perundangan Negeri menurut fasal (3) Perkara 76 Perlembagaan Persekutuan”.
Soalan saya, bilakah kali terakhir Kerajaan Persekutuan mengadakan pertemuan dengan
Kerajaan Negeri Sabah bagi tujuan pindaan akta ini dan apakah dapatan hasil perbincangan
tersebut?

Kedua, apakah perkara-perkara yang terdapat di dalam Enakmen Hutan Sabah yang
dirasakan sesuai untuk dipinda bagi memastikan objektif Kerajaan Persekutuan dalam
melindungi Hutan Simpan Kekal dapat dicapai?

Ketiga, apakah perkara-perkara di dalam akta ini yang bakal dipinda bagi memastikan
Rang Undang-undang Pengurusan Bencana dan Rang Undang-undang Perubahan dan
Adaptasi Iklim yang bakal dibentangkan di Parlimen dapat berfungsi dengan berkesan?

Keempat, seksyen 84(1) menyebut kesalahan memiliki hasil hutan secara haram,
hukuman denda dinaikkan sehingga maksimum RM200,000, manakala hukuman penjara
dinaikkan daripada maksimum lima tahun kepada 10 tahun. Satu langkah yang baik saya
rasa dengan meningkatkan hukuman. Namun, adakah ia berkesan? Adakah kerajaan ada
membuat tinjauan atas komen-komen dan urusan-urusan oleh rakyat berkenaan aktiviti
pembalakan haram dan pencerobohan hutan ini? Mereka semua tidak yakin dan tidak
percaya dengan tindakan kerajaan kerana pada akhirnya mereka yang disyaki bersalah akan
terlepas. Malah, mereka mendakwa terdakwa campur tangan golongan kayangan, golongan
politik dan baju kuning. Ini tidak boleh diambil ringan Tuan Yang di-Pertua dan yang perlu
diberi perhatian yang serius oleh kerajaan.

Saya juga ingin mengangkat beberapa persoalan dan lain-lain cadangan. Pertama,
adakah kerajaan bercadang untuk menarik balik kelulusan pembalakan secara tebang habis
di dalam kawasan Hutan Simpan Kekal yang masih dibenarkan dalam Dasar Perhutanan

Negara di bawah seksyen 19 Akta Perhutanan Negara 1984? Dasar ini masih membenarkan
