DR. 18.7.2022 111

Datuk Seri Takiyuddin bin Hassan: ...Hasil siasatan daripada kejadian ini, insya-
Allah akan saya pastikan dapat diisytiharkan ataupun disiarkan secepat mungkin kepada
pengetahuan umum.

Tuan Wong Hon Wai [Bukit Bendera]: Yang Berhormat Menteri, Bukit Bendera sini.
Tadi semasa ucapan perbahasan saya, saya menyatakan cadangan satu Kertas Putih
dibentangkan di Parlimen untuk perbahasan Ahli-ahli Parlimen hasil siasatan kerajaan
terhadap insiden Baling. Saya ingin mendapat...

Datuk Seri Takiyuddin bin Hassan: Terima kasih.

Tuan Wong Hon Wai [Bukit Bendera]: ...Kepastian bahawa sama ada...

Datuk Seri Takiyuddin bin Hassan: Saya rasa begini. Sekarang ini prosesnya
penyiasatan awal- preliminary investigation. Kalau sekiranya investigation ini menunjukkan
bahawa perlunya Kertas Putih, saya rasa tidak ada halangan untuk kerajaan, untuk membuat
satu Kertas Putih dibentangkan di dalam Parlimen ini. Itu hasil daripada...

Tuan Wong Hon Wai [Bukit Bendera]: Terima kasih Yang Berhormat Menteri, atas
mengambil kira cadangan saya tadi.

Datuk Seri Takiyuddin bin Hassan: Saya akan pastikan perkara ini. Terima kasih.
Tuan Yang di-Pertua, pembahas yang kedua sahabat saya daripada Subang, yang
membangkitkan mengenai karbon dimasukkan sebagai salah satu daripada hasil negeri
melalui rang undang-undang ini. Jawapannya ialah, ya.

Kalau kita melihat fasal 31. Fasal 31 dalam rang undang-undang ini yang telah
dengan jelas memasukkan seksyen baharu iaitu seksyen 75A, yang dengan jelas memberi
kuasa kepada kerajaan negeri atau pihak berkuasa negeri mengenakan caj dan menerima fi
atas apa-apa bayaran perkhidmatan. Ini saya dijelaskan bahawa termasuklah karbon itu
sendiri. Fi dan juga caj untuk karbon walaupun perkataan “karbon” tidak dinyatakan dengan
jelas di dalam Akta 313.

Pada masa ini, saya ingin maklumkan bahawa KeTSA akan bekerjasama dengan
kerajaan negeri untuk meneroka instrumen baharu kewangan bagi mewujudkan dana
konservasi termasuk ini yang telah diwujudkan, Kerangka Kewangan REDD Plus, dengan
izin, REDD Plus Finance Framework (RFF) telah pun diwujudkan.

Begitu juga ada satu lagi entiti yang ditubuhkan di bawah kementerian ini yang
dinamakan Tabung Perhutanan Malaysia- Malaysia Forest Fund (MFF) merupakan entiti
yang bertanggungjawab ke arah penjanaan dan juga mengeluarkan Pensijilan Aktiviti
Konservasi Perhutanan, ataupun Forest Conservation Certificate.

Hal ini yang mana MFF menyelaras aktiviti pasaran karbon di sektor perhutanan
ataupun forest carbon offset. Dana yang dikumpulkan oleh MFF daripada sumbangan sektor
swasta akan disalurkan kepada kerajaan negeri bagi membiayai usaha pengekalan,
pengurusan, perlindungan dan pemuliharaan hutan.

Pada masa ini, projek perintis- saya hendak maklumkan, projek perintis yang
dijalankan untuk tujuan carbon credit ini akan dijalankan di Hutan Simpanan Sungai Besi

(Tambahan) dengan kerjasama ataupun pengendalian dari Jabatan Hutan Wilayah
