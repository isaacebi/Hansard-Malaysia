DR. 18.7.2022 29

menyaman hal Sabah ini di Perancis dan juga di Spain boleh menimbulkan satu pergolakan
baharu di rantau ini?

Minta Yang Berhormat Menteri Luar Negeri memberi pandangan dalam hal ini.

Datuk Seri Saifuddin bin Abdullah: Terima kasih. Tuan Yang di-Pertua, saya akan
menjawab secara bertulis kerana detail berkaitan dengan sama ada masih ada bekalan yang
sudah dipesan terlebih dahulu tetapi masih belum sampai.

Berkaitan keselamatan rantau ini dan kemungkinan ia terpalit atau terjejas atau apa
yang berlaku di Ukraine mungkin berlaku di sini, yang ini, saya tidak beranilah hendak
mengatakan ya atau tidak. Namun, kita sebagai kerajaan sentiasa mengamalkan dasar
aman, bebas dan berkecuali di kawasan Asia Tenggara dan ASEAN.

Kita menggunakan pendekatan apa yang disebut sebagai ASEAN Outlook on the
Indo-Pacific sebagai cara kita “memintas”, kalau boleh saya gunakan istilah itu. Pandangan
kuasa-kuasa dari luar kawasan ini yang semuanya berminat dengan kawasan di Asia
Tenggara, yang jauh dari sini pun minat, yang dekat sudah tentu berminat.

Berkaitan dengan tuntutan waris Sultan Sulu, saya fikir itu mungkin tidak ada kaitan
dengan hal yang demikian. Namun, saya fikir bab itu kita akan jawab pada waktu yang lain.
Terima kasih.

Tuan Yang di-Pertua: Terima kasih, ada soalan tambahan lain? Ya, sebelah sini?
Silakan Yang Berhormat Batu Kawan.

Puan Kasthuriraani a/p Patto [Batu Kawan]: Terima kasih Tuan Yang di-Pertua.
Yang Berhormat Menteri, saya ingin bertanya. Apakah keputusan daripada Sistem Kajian
Malaysia mengenai Sistem Pesanan Kewangan Rusia?

Saya mendapat berita ini melalui satu laporan dalam berita negara kita dan juga apa
pendirian negara Malaysia mengenai Oligarch ataupun ahli-ahli perniagaan Rusia yang
masih lagi beroperasi di Malaysia yang mana sumbangan wang daripada perniagaan di sini
dihantar ke Rusia digunakan untuk assault ke atas Ukraine? Terima kasih.

Datuk Seri Saifuddin bin Abdullah: Ada tiga perkara di sini. Pertama ialah apabila
melibatkan individu ataupun syarikat-syarikat perniagaan yang sah, sukar hendak mengambil
keputusan sama ada dia ini ‘A’ atau dia ini ‘B’. Kalau seorang peniaga atau syarikat berdaftar
yang sah, maka sebagai sebuah negara perdagangan, kita tidak mengambil tahu tentang
latar belakangnya, kecuali kita ada alasan yang jelas.

Lagipun, ada waktunya kita juga harus berhati-hati kerana naratif tentang orang lain
ini ada masanya orang lain yang mainkan. Jadi, kita tidak hendak terperangkap dengan cerita
daripada orang lain tentang orang lain. Dalam musim apa yang berlaku sekarang ini banyak
sangat cerita dari suatu kuasa kepada pihak yang lain, jadi kita tidak mahu terperangkap.

Kedua, pendirian Malaysia lazimnya dari dahulu lagi ialah kalau ada sesebuah
negara sedang berhadapan dengan sesuatu masalah dengan mana-mana architecture
kewangan atau perdagangan antarabangsa, sikap kita ialah kita tidak mahu dia dinyah keluar
begitu sahaja. Kita mahu supaya apa-apa tindakan yang dikenakan kepada mereka itu biarlah

dengan adil.
