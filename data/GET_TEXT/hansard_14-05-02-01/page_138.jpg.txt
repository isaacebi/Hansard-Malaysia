DR. 18.7.2022 132

negara, apa yang disubsidi produk-produknya oleh negara hanya dinikmati oleh rakyat
negara ini dan tidak diambil kesempatan oleh rakyat negara lain dengan penyeludupan itu.

Oleh itu, pada saya jawatankuasa penyelarasan kawalan sempadan yang
diumumkan oleh Timbalan Menteri tadi perlu disebarluaskan dan dimantapkan, bukan hanya
untuk menggantikan AKSEM di sempadan Thailand tetapi juga hendaklah dibawa ke
sempadan-sempadan selatan negara. Begitu juga yang paling penting ialah sempadan yang
begitu panjang, sepanjang Sarawak dan juga sepanjang Sabah dan juga lautan yang
mengelilingi Sabah dan sempadan Filipina.

Terima kasih Tuan Yang di-Pertua yang memberi peluang kepada saya selama 10
minit untuk menyokong Rang Undang-undang Agensi Kawalan Sempadan Malaysia
(Pembubaran) 2021.

Tuan Yang di-Pertua: Terima kasih Yang Berhormat Pontian. Yang Berhormat

Jelutong, 10 minit Yang Berhormat.

5.54 ptg.

Tuan Sanisvara Nethaji Rayer a/l Rajaji [Jelutong]: Terima kasih Tuan Yang di-
Pertua. Saya juga bangun untuk berbahas berkenaan dengan rang undang-undang ini yang
akan dimansuhkan, Rang Undang-undang Agensi Kawalan Sempadan Malaysia
(Pembubaran) 2021. Saya cuma ingin menumpukan perhatian kepada dua perkara.

Saya ingin tanya kepada Timbalan Menteri, apakah dengan pemansuhan Agensi
Kawalan Sempadan Malaysia (AKSEM), kita dapat memastikan bahawa _aktiviti
penyeludupan, sama ada produk ataupun migran ataupun aktiviti-aktiviti penyeludupan
senjata api dan macam-macam aktiviti yang menyalahi undang-undang di sempadan negara
kita akan kita dapat kawal, akan kita dapat pastikan tidak akan berlaku.

Saya menyokong penuh hasrat kerajaan untuk menyerahkan amanah ini kepada
Polis Diraja Malaysia. Saya percaya Polis Diraja Malaysia akan dapat melaksanakan tugas
dan tanggungjawab dengan lebih hebat lagi. Akan tetapi pada masa yang sama, saya risau
di mana kejadian-kejadian melibatkan migran-migran, pendatang tanpa izin masuk ke negara
kita telah pun mula meningkat. Kita lihat di kota raya bukan sahaja di Kuala Lumpur, di Pulau
Pinang, ada tempat-tempat yang dikerumuni oleh warganegara asing bermaharajalela. Kita
lihat bahawa lorong-lorong tikus digunakan untuk individu-individu tertentu masuk dan keluar.
Penyeludupan-penyeludupan berlaku secara berleluasa.

Saya di sini ingin bertanya pertamanya, dengan undang-undang ini dimansuhkan
sama ada pasukan Polis Diraja Malaysia akan dapat memastikan bahawa tindakan-tindakan
penyeludupan ini akan berkurangan? Apakah langkah-langkah yang akan diambil oleh
kerajaan untuk memastikan kita mempertingkatkan lagi pengawasan di sempadan negara
kita?

Saya menggunakan perbandingan. Ada sebuah laporan yang telah pun dilaporkan
berkenaan dengan kejadian seorang warganegara Bangladesh, saya difahamkan yang cuba

menyeberangi selat dari Johor ke Singapura. Tidak sampai beliau lebih kurang 500 meter
