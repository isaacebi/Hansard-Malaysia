DR. 18.7.2022 5

(ii) mengguna pakai pendekatan keseluruhan negara atau whole of
nation approach, dengan izin, dan berdasarkan masalah setempat
dan bukannya “one size fits all”;

(iii) penglibatan pelbagai pihak merangkumi universiti awam, swasta,

industri lain-lain; dan

(iv) memperkenalkan dasar pemisah selepas tempoh dua hingga tiga

tahun pelaksanaannya.

BMTKM akan dilaksanakan di 1,000 lokaliti dalam tempoh tiga tahun enam bulan.
Fasa pertama melibatkan 80 lokaliti sudah pun bermula. Program yang akan dilaksanakan
adalah untuk meningkatkan pendapatan yang merangkumi projek-projek pertanian,
penternakan, usahawan, pemasaran serta pembangunan minda dan motivasi. Anggaran
pendapatan tambahan adalah kira-kira RM300 hingga RM1,000 sebulan. Bagi memastikan
kejayaan BMTKM, Jawatankuasa Pemantauan peringkat daerah dan cawangan
bertanggungjawab untuk memantau dan membuat laporan bulanan serta mengambil
tindakan intervensi sekiranya perlu.

Tuan Yang di-Pertua, bagi kawasan Sabak Bernam, Kampung Sungai Lias telah
dipilih yang melibatkan 35 KIR yang terlibat dalam penanaman cili fertigasi, memulakan
perniagaan, memperkembangkan dan bantuan peralatan untuk nelayan. Majlis Gerak Mula
di Sungai Lias telah disempurnakan pada 17 Jun yang lalu dengan peruntukan sebanyak
RM340 ribu bagi 35 orang ketua isi rumah. Terima kasih Tuan Yang di-Pertua.

Tuan Yang di-Pertua: Terima kasih, silakan soalan tambahan pertama.

Dato’ Haji Mohd Fasiah bin Mohd Fakeh [Sabak Bernam]: Terima kasih Tuan
Yang di-Pertua dan terima kasih Yang Berhormat Menteri yang dapat hadir ke Parlimen
Sabak Bernam dan melihat sendiri isu-isu kemiskinan terutama di Daerah Sabak Bernam.

Soalan tambahan saya, apakah langkah kerajaan bagi membantu kelompok miskin
tegar ini supaya mampu berdikari dan menjana pendapatan sendiri? Nyatakan bentuk dan
bidang bantuan yang diberikan khususnya bagi meningkatkan pendapatan ekonomi, sosial,
daripada meningkatkan kesejahteraan dan kualiti kehidupan Keluarga Malaysia. Setakat
manakah isu pemilikan rumah sendiri dan golongan miskin tegar ini dapat diatasi? Sekian,
terima kasih.

Dato’ Sri Mustapa bin Mohamed: Terima kasih Yang Berhormat Sabak Bernam dan
terima kasih Tuan Yang di-Pertua.

Program ini ialah program untuk meningkatkan pendapatan. Program ini bertujuan
untuk mencapai kemandirian, memastikan bahawa keluarga isi rumah yang terlibat akan
keluar daripada senarai miskin tegar. Sekarang ini ada kira-kira 140 ribu semuanya, maka
dalam tempoh tiga tahun setengah kita hendak keluarkan mereka- semuanya dengan melalui
program-program untuk tambah pendapatan.

Kalau di Sungai Lias unpamanya disebut tadi untuk nelayan, untuk KIR dan lain-lain,

melibatkan peruntukan lebih RM300 ribu. Jadi, kita akan pantau secara berkala, tersusun
