DR. 18.7.2022 91

01540
3.40 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua kerana memberikan
peluang kepada saya menyertai perbahasan Rang Undang-undang Perhutanan Negara
(Pindaan) 2022.

Pertama, saya menyambut baik usaha kerajaan yang telah membuat pindaan ke atas
Akta Perhutanan Negara 1984 demi memastikan Hutan Simpan Kekal (HSK) seluruh negara
terus dipelihara dan diurus secara mampan. Saya melihat pindaan akta ini adalah relevan
memandangkan akta ini tidak dipinda sejak 29 tahun yang lalu. Besar harapan saya agar
tujuan sebenar akta ini dipinda dapat dicapai bagi melindungi dan memelihara hutan simpan
negara kita daripada terus ditarah dan digondol oleh pihak-pihak yang tidak
bertanggungjawab.

Kita sedia maklum, hutan adalah di bawah bidang kuasa kerajaan negeri dan rang
undang-undang ini tidak boleh dikuatkuasakan sehingga diterima pakai oleh negeri di
Semenanjung melalui enakmen perhutanan yakni pemakaian mengikut negeri masing-
masing. Persoalan yang timbul, sejauh manakah rang undang-undang ini mendapat
sambutan oleh kerajaan negeri dan apakah implikasi ataupun kesan terhadap kerajaan
negeri sekiranya tidak menerima pakai pindaan akta tersebut? Apakah pindaan Akta
Perhutanan ini turut melibatkan Sabah dan Sarawak?

Di samping itu, saya ingin bertanya kepada pihak kementerian, adakah rang undang-
undang ini memperketat pewartaan keluar hutan simpan akan menjejaskan aktiviti
pembangunan tanah oleh pihak berkuasa negeri? Seterusnya, bagaimanakah kesannya
ataupun implikasinya terhadap hasil kerajaan negeri? Apakah usaha Kerajaan Persekutuan
bagi menangani isu yang telah dibangkitkan oleh rakan-rakan tadi? Seterusnya, serta adakah
kawasan yang telah diwartakan ini sebagai Hutan Simpan Kekal boleh diwartakan keluar?

Tuan Yang di-Pertua, saya menyokong penuh pindaan mengenai hukuman yang
lebih berat kepada pesalah yang melakukan kesalahan hutan dilaksanakan. Ini adalah
penting untuk memastikan bahawa terdapat pencegahan yang benar-benar relevan untuk
melarang mana-mana pihak daripada melakukan kesalahan yang melibatkan kawasan hutan
simpan ini. Selain menaikkan penalti, penguatkuasaan dan pemantauan perlu ditingkatkan
dan dilaksanakan dengan lebih kerap. Kaedah pemantauan secara operasi bersepadu
terutama di lokasi yang panas bagi kawasan hutan simpan seluruh negeri, saya rasa perlu
diteruskan dengan lebih kerap bagi memastikan sumber hutan negeri terus terpelihara
daripada segala anasir penerokaan dan pencerobohan hutan.

Tuan Yang di-Pertua, saya tidak menolak pembukaan ladang hutan yang sebenarnya
memberikan hasil kepada kerajaan selain mengurangkan kebergantungan kepada sumber
kayu dari hutan asli. Namun begitu, apa yang ingin saya bangkitkan berkenaan isu
pembukaan ladang yang melibatkan Hutan Simpan Kekal yang berskala besar tanpa kawalan

mahupun secara tidak sah yang perlu dipandang serius oleh pihak kerajaan. Apakah kerajaan
