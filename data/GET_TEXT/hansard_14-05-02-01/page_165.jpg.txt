DR. 18.7.2022 159

Selain itu, agensi penguatkuasaan seperti Jabatan Kastam yang saya sebut awal tadi
dan Angkatan Tentera Malaysia turut memperketatkan kawalan sempadan negara kita. Untuk
pengetahuan Yang Berhormat, berikut adalah kes tangkapan dan rampasan dadah jenis
ganja di sempadan negara dari tahun 2020 sehingga Jun 2022 iaitu pada tahun 2020, tidak
ada kes.

Pada tahun 2021, ada dua kes. Jumlah kesemuanya dua dan tangkapan tiga, jumlah
kesemuanya tiga. Tahun 2022, ada tujuh kes. Jumlah kesemuanya lapan dan juga tangkapan
tiga. Rampasan ganja yang terlibat adalah 0.042 kilogram dan juga inilah antara data-data
perbandingan yang telah mencapai kejayaan oleh Jabatan Siasatan Jenayah Narkotik kita.

Jadi, saya ingat itu sahajalah jawapan yang dapat saya berikan kepada Yang
Berhormat dan sekiranya ada jawapan-jawapan yang...

Tuan Wong Hon Wai [Bukit Bendera]: Yang Berhormat Timbalan Menteri, minta
laluan.

Dato’ Sri Dr. Haji Ismail bin Haji Mohamed Said: Ya?

Tuan Wong Hon Wai [Bukit Bendera]: Tuan Yang di-Pertua, masih ada empat minit
lagi. Tadi saya menyebut tentang implikasi kewangan sama ada penukaran signboard dan
aset-aset, pelbagai pertukaran tersebut. Apakah implikasi kewangan dan berapa pembaziran
telah dilakukan kerana pembubaran tersebut?

Dato’ Sri Dr. Haji Ismail bin Haji Mohamed Said: Untuk pembubaran AKSEM ini
tidak mempunyai implikasi kewangan secara langsung tetapi biasalah kalau ada pertukaran
signboard dan sebagainya. Sehingga kini, tidak ada data pada saya dan jika Yang Berhormat
masih berminat, boleh saya bekalkan secara bertulis ya. Itu sahaja Tuan Yang di-Pertua.
Sekiranya ada jawapan-jawapan yang tak sempat saya jawab, insya-Allah saya akan berikan
jawapan bertulis.

Terima kasih kepada semua 13 orang Ahli Yang Berhormat yang telah terlibat dalam
perbahasan bagi Rang Undang-undang Agensi Kawalan Sempadan Malaysia (Pembubaran)
2021. Terima kasih.

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
sekarang saya kemukakan masalah kepada Majlis bagi diputuskan. Masalahnya ialah
bahawa rang undang-undang ini dibacakan kali yang kedua sekarang.

[Masalah dikemukakan bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]

[Dato’ Ramli bin Dato’ Mohd Nor (Cameron Highlands) mempengerusikan
Jawatankuasa]

[Fasal-fasal dikemukakan kepada Jawatankuasa]

[Fasal-fasal 1 hingga 4 diperintahkan jadi sebahagian daripada rang undang-undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]
