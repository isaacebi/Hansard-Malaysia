DR. 18.7.2022 4

JAWAPAN-JAWAPAN LISAN BAGI PERTANYAAN-PERTANYAAN

Tuan Yang di-Pertua: Untuk memulakan, saya menjemput Yang Berhormat Dato’
Haji Mohd Fasiah bin Mohd Fakeh, silakan.

Dato’ Haji Mohd Fasiah bin Mohd Fakeh [Sabak Bernam]: Terima kasih kepada
Tuan Yang di-Pertua. Bismillahi Rahmani Rahim. Assalamualaikum warahmatullahi
wabarakatuh dan salam sejahtera.

Tuan Yang di-Pertua, saya minta izin untuk berpantun sedikit.

Mat Kilau pahlawan terbilang;
Bijak bersilat menentang lawan.
Sabak Bernam membuka gelanggang;
Isu kemiskinan menjadi taruhan.

1. Dato’ Haji Mohd Fasiah bin Haji Mohd Fakeh [Sabak Bernam] minta Perdana
Menteri menyatakan, bilangan rakyat negara ini yang dikategorikan sebagai miskin tegar bagi
tempoh 2020 hingga terkini 2022, dan nyatakan langkah kerajaan bagi menghapuskan
kemiskinan tegar di kalangan rakyat negara ini serta nyatakan setakat manakah pelaksanaan
Program Pembasmian Kemiskinan Tegar Keluarga Malaysia sehingga kini.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Bismillahi Rahmani Rahim. Assalamualaikum warahmatullahi wabarakatuh.
Salam Keluarga Malaysia. Terima kasih Tuan Yang di-Pertua.

Soalan miskin tegar pembuka bicara;
Agenda utama Kerajaan Malaysia.
Selamat bersidang Yang Berhormat semua;
Demi Keluarga Malaysia yang tercinta.

Tuan Yang di-Pertua, berdasarkan Bank Data Kemiskinan Nasional (eKasih) yang
diuruskan oleh Unit Penyelarasan Pelaksanaan dan ICU, JPM, sebanyak 44,829 orang ketua
isi rumah dikategorikan sebagai miskin tegar pada tahun 2020. Walau bagaimanapun,
susulan daripada penggunaan metodologi baru kemiskinan pada 2019 serta impak COVID-
19, bilangan miskin tegar ini telah meningkat kepada 144,932 orang ketua isi rumah setakat
30 Jun 2022.

Salah satu sasaran dalam RMKe-12 adalah membasmi miskin tegar pada akhir tahun
2025. Program Basmi Miskin Tegar Keluarga Malaysia (BMTKM) merupakan pelengkap
kepada program sedia ada untuk menangani isu kemiskinan merentasi semua etnik dalam
Keluarga Malaysia. Unit Perancang Ekonomi dan ICU, kedua-duanya di bawah JPM,
dipertanggungjawab untuk menyelaras dan memudah cara pelaksanaan program ini.

Tuan Yang di-Pertua, Program Basmi Miskin Tegar bukan suatu yang baru, ia telah
mula sejak kemerdekaan lagi dan dipergiatkan dalam tahun 70-an melalui Dasar Ekonomi
Baru. Walau bagaimanapun, di bawah BMTKM kaedah dan pendekatan dalam membasmi
miskin tegar adalah berbeza dan lebih holistik iaitu:

(i) Unit Kemiskinan khusus ditubuhkan di peringkat Persekutuan, negeri

dan daerah;
