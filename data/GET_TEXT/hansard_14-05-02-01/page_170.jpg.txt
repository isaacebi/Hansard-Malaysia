DR. 18.7.2022 164

(iii) pesalah tidak mengalami kehilangan pekerjaan, keluarga atau sara

hidup;

(iv) pesalah berpeluang menjalani hukuman di CAC iaitu antara pusat

yang berhampiran dengan tempat tinggal;

(v) pesalah berpeluang bergaul dengan komuniti setempat semasa

menjalani hukuman; dan

(vi) ia akan menjimatkan perbelanjaan mengurus pesalah.

Jadi ini adalah suatu inisiatif yang baik tetapi inisiatif ini saya mintalah Yang
Berhormat Menteri mengkaji walaupun ia sesuai berdasarkan kepada keadaan sekarang
tetapi bagaimana kerajaan dapat meyakinkan rakyat bahawa pesalah-pesalah akan
mematuhi perintah mahkamah untuk mengikuti program pemulihan di dalam komuniti dengan
pindaan seksyen 5. Walaupun subseksyen 5(1A) menyebut mahkamah akan mengambil kira
sikap pesalah, sifat dan keseriusan setiap kes sebelum suatu perintah di bawah seksyen 5
yang dicadang untuk dipinda diberikan, adakah suatu garis panduan disediakan agar perintah
yang diberi oleh hakim-hakim akan konsisten dan isu ketidakadilan tidak akan berlaku?

Soalan lain yang berkait ialah sama ada pegawai yang menjaga CAC yang
bertanggungjawab di satu-satu CAC akan menjalankan tugasnya dengan baik dan tidak akan
memberi kelonggaran kepada pesalah-pesalah untuk menjalani program pemulihan
disebabkan faktor hubungan baik dengan pesalah atau unsur-unsur sogokan. Jadi, saya
ingin menyokong RUU ini selepas mendapat penjelasan terhadap soalan-soalan yang
dibangkitkan oleh saya. Terima kasih.

Dato’ Ramli bin Dato' Mohd Nor [Cameron Highlands]: Terima kasih, Yang
Berhormat Tebrau. Dipersilakan Yang Berhormat Pasir Gudang. Yang Berhormat Pasir

Gudang, jika tidak ada kita teruskan kepada Yang Berhormat Bukit Bendera.

7.56 mlm.

Tuan Wong Hon Wai [Bukit Bendera]: Tuan Yang di-Pertua, Akta Kehadiran Wajib
Pesalah-Pesalah 1954 berkuat kuasa sejak 1 Januari 1957 terus efektif sehingga tahun 1972
tetapi kemudian seolah-olah tenggelam dalam sejarah perundangan dan dilupakan oleh
sistem mahkamah dan hanya bernafas semula pada tahun 2010.

Akta ini diangkat ke Parlimen untuk pindaan dan nampaknya diberi nafas baru
memandangkan cabaran baru dalam sistem penjara kita. Cabaran pertama, kesesakan di
penjara Malaysia. Kelantan dikhabarkan ingin membina penjara terbesar di negara. Cabaran
kedua COVID-19 menuntut penjarakan antara banduan-banduan dan penjara menjadi
tempat berisiko tinggi.

Cabaran yang ketiga, inflasi melambung tinggi di Malaysia dan kos menyara seorang
banduan meningkat. Data pada tahun 2015, RM35 sehari dan saya meminta Yang Berhormat
Menteri untuk memberikan statistik terkini berapakah kos untuk menyara seorang banduan

pada hari ini.
