DR. 18.7.2022 146

dan sebagainya adalah jauh lebih rendah serta menjadi buruan rakyat daripada negara jiran,
khususnya yang tinggal di kawasan sempadan.

Terlalu banyak laporan berita yang telah berlegar di media massa mengenai cubaan
dan tangkapan penyeludupan barang keperluan yang telah disubsidi oleh kerajaan.
Contohnya, cubaan penyeludupan keluar 969,000 paket minyak masak bersubsidi satu
kilogram dengan 5,000 liter minyak diesel yang dianggarkan bernilai RM34,000 dirampas di
Beluran, Sabah pada tahun 13 Julai 2022.

Oleh yang demikian, maka besarlah harapan saya agar PDRM memberikan tumpuan
yang serius terhadap kegiatan penyeludupan di kawasan sempadan dan menjalankan fungsi
AKSEM sebelum ini dengan lebih baik. Ini hal kerana tidak mahu lagi barangan subsidi oleh
kerajaan untuk Keluarga Malaysia terlepas keluar dengan begitu mudah.

Menuju kepada fasal 4 akta yang dicadangkan, seseorang yang dilantik sebagai
pegawai agensi di bawah Agensi Kawalan Sempadan Malaysia 2017 sebaik sebelum tarikh
permulaan kuat kuasa akta ini hendaklah terhenti menjadi pegawai agensi pada tarikh
permulaan kuat kuasa akta ini. Saya difahamkan para anggota Jabatan Imigresen dan JKDM
yang terlibat dalam AKSEM sebelum ini telah diserap kembali ke jawatan masing-masing
setelah pergerakan keluar para anggota yang terlibat dilaksanakan secara berperingkat.

Soalan saya, adakah perkara ini telah dibincangkan dan diadakan sesi libat urus
terlebih dahulu bersama agensi yang terlibat sebelumnya kerana ia dilaksanakan, khususnya
JKDM ataupun agensi kawalan di bawah Kementerian Kewangan.

Berapakah bilangan anggota AKSEM yang terlibat dengan menyerapkan semula
mengikut agensi serta adakah mereka telah ditempatkan di jawatan yang setaraf. Hal ini
kerana penyerapan kembali para anggota terbabit sudah tentulah memberi kesan kepada hal
pentadbiran bergantung kepada kekosongan perjawatan yang terdapat di dalam sesebuah
agensi. Saya harap peralihan kuasa AKSEM kepada PDRM dari aspek peranan, penyerapan
aset, penjajaran semula, perjawatan sumber manusia, pengurusan kewangan serta
perolehan telah berjalan dengan baik bagi mengelakkan wujudnya isu berbangkit selepas ini.

Dengan kesempatan ini juga ingin mengucapkan ribuan terima kasih kepada para
anggota Jabatan Imigresen dan juga JKDM yang pernah terlibat untuk menjayakan AKSEM
bersama PDRM. Sekian sahaja daripada saya setakat ini, saya harap segala perkara yang
telah disampaikan sebentar tadi diberi perhatian oleh kementerian. Saya pohon menyokong
Rang Undang-undang Agensi Kawalan Sempadan Malaysia (Pembubaran) 2021. Sekian,
terima kasih.

Tuan Yang di-Pertua: Terima kasih. Yang Berhormat Bukit Bendera.

6.46 ptg.

Tuan Wong Hon Wai [Bukit Bendera]: Terima kasih Tuan Yang di-Pertua. Rang
Undang-undang Agensi Kawalan Sempadan Malaysia 2017 atau singkatannya AKSEM
dibentangkan bacaan kedua dan ketiga pada 9 Ogos 2017. Saya berkesempatan membaca

Hansard pada hari tersebut. Pada hari itu, ia tidak sampai lima tahun Parlimen membahaskan
