DR. 18.7.2022 141

misteri. Soalan saya, adakah pihak berkuasa sempadan negara pada waktu sebelum ini tidak
memiliki kemampuan dan kelengkapan yang utuh untuk mengelakkan kes pemerdagangan
berskala besar boleh berlaku di sempadan kita pada masa lepas? Adakah pembubaran
AKSENM ini dan tugas menjaga sempadan kembali semula kepada PDRM ini boleh menjamin
kes seperti ini daripada berlaku semula?

Ini kerana kita faham kerajaan mungkin melihat dalam pelbagai aspek. Akan tetapi
kita tidak mahu pembaharuan ini dilakukan hanya semata-mata kerana ingin- kerana akan
mengulangi kesilapan-kesilapan lama semata-mata. Kalaupun apa yang dibuat oleh kerajaan
sebelum daripada ini itu baik, kita teruskan kalau ia baik untuk rakyat. Bukanlah kerana ia
tidak memberi mileage ataupun memberikan suatu nilai politik kepada kita tetapi kita
bertindak atas kebaikan negara.

Kita tidak boleh melakukan pembaharuan hanya semata-mata kita hendak lakukan
pembaharuan tetapi pembaharuan itu perlulah bersifat pembaharuan ke arah positif dan
bukannya hanya untuk meninggalkan legasi kita semata-mata.

Tuan Yang di-Pertua, PDRM mengesahkan ada unsur-unsur rasuah berhubung
penyeludupan di sempadan negara pada akhir tahun 2020. Saya memetik kenyataan bekas
Ketua Polis Negara, Tan Sri Abdul Hamid Bador berkata beliau telah mengarahkan Jabatan
Integriti dan Pematuhan Standard (JIPS) melakukan siasatan terperinci berhubung perkara
itu. Antaranya, beliau berkata setelah disiasat dan diarahkan disiasat beberapa dakwaan dan
menimbang beberapa bukti yang diterima, menyatakan berlakunya penyelewengan dalam
kalangan Pasukan Gerakan Am (PGA) yang bertugas di sempadan negara.

Kemudiannya, saya memetik BERNAMA pula melaporkan seorang anggota PGA
ditahan kerana dipercayai cuba menyeludup masuk tiga orang migran melalui sempadan
Kalimantan-Sarawak di Tebakang kira-kira tujuh kilometer pada tahun 2020. Anggota yang
ditahan itu bertugas di Pos Kawalan Ops Benteng di Tebedu, Sarawak.

Hasil daripada kes rasuah ini, isu ini, saya ingin bertanya, apakah jaminan oleh
PDRM yang mana pemeriksaan integriti setiap masa akan dilaksanakan kepada seluruh
pegawai dan anggota bawahan PDRM yang bertugas di sempadan?

Kedua, adakah PDRM mengamalkan penetapan jadual penggiliran anggota bertugas
dalam tempoh singkat bagi setiap anggota di sempadan bagi mengelakkan budaya rasuah
sempat untuk menular?

Dengan pembubaran AKSEM ini juga, bagaimanakah PDRM mempertingkatkan
rangkaian perhubungan maklumat dengan negara-negara jiran dalam memastikan urusan
pengawalan sempadan berjalan dengan lancar? Dalam erti kata lain, setakat mana
perbincangan kita dengan negara-negara jiran dalam isu pengawalan di sempadan ini?

Saya bercakap dalam aspek saya sebagai seorang wakil dari Pasir Mas yang
mempunyai sempadan yang agak panjang dengan Sungai Golok di Thailand. Kita boleh pergi
ke negara Thailand dengan hanya beberapa langkah kaki sahaja, 15 kaki ke depan, kita

sudah berada di luar negara untuk melepasi Sungai Golok. Kita melihat bagaimana pasukan
