DR. 18.7.2022 139

Saya ingin terus pergi kepada ancaman di antara sempadan Kalimantan dan
Sarawak dan juga saya ingin mengetahui pandangan daripada pihak kementerian dan juga
Yang Berhormat Timbalan Menteri berkenaan tentang adakah kesemua pegawai di bawah
Agensi Kawalan Sempadan Malaysia ini akan diserapkan kepada PGA?

Juga dalam sudut keperluan kawalan sempada di negeri Sarawak, saya merasakan
negeri Sarawak perlu menambah pasukan atau menambah sekurang-kurangnya dua
batalion. Dalam research dengan izin di dalam laman web dimaklumkan dalam kenyataan
akhbar pihak PDRM dan juga KDN akan menempatkan lagi satu batalion terletak di Sri Aman
dan juga saya ingin mencadangkan agar ditambahkan satu lagi batalion memandangkan kita
bukan hanya melihat ancaman semasa. Akan tetapi, kita perlu melihat ancaman sempadan
ini dalam tempoh jangka masa yang panjang.

1820

Kita sering bercakap berkenaan tentang pembinaan ibu kota baharu Indonesia iaitu
Nusantara. Begitu juga, saya melihat ada kalanya Nusantara ini akan memberi pulangan
ekonomi yang baik pada Sabah dan Sarawak dari sudut menyediakan perkhidmatan ataupun
kita menyediakan kepakaran untuk membantu Indonesia membina Nusantara.

Walaupun demikian, saya melihat dalam keadaan keperluan bahan-bahan mentah
yang kebanyakannya datang dari negeri seperti Sarawak dan juga Sabah, saya melihat
ancaman sempadan penyeludupan ini adalah sangat besar terutama penyeludupan-
penyeludupan seperti bahan-bahan mentah, barang-barang makanan seperti minyak, gula
dan juga diesel.

Di samping itu juga, kalau kita melihat daripada data-data penyeludupan yang
diperoleh daripada PGA, penyeludupannya datang banyak daripada penyeludupan diesel,
penyeludupan minyak, penyeludupan bahan-bahan makanan dan tong-tong gas
sehinggakan kadang-kadang masyarakat di Indonesia sendiri mengatakan, walaupun hati
mereka itu Pancasila, tetapi perut mereka dipenuhi Rukun Negara Malaysia. Ini
memandangkan kebanyakan hasil daripada makanan-makanan dan juga bahan-bahan
mentah ini datang daripada negara kita yang diberikan subsidi oleh kerajaan.

Selain itu juga, pada masa yang sama, saya melihat sekiranya kita membubarkan
agensi kawalan sempadan, saya bersetuju dengan pandangan Yang Berhormat Beaufort
bahawa Pasukan Gerak Am kita perlu diperkukuhkan dengan menyediakan peralatan-
peralatan yang ‘bermaruah’ ataupun peralatan-peralatan untuk mengawal sempadan dengan
baik. Contohnya, keperluan dari sudut penggunaan dron, menyediakan connectivity yang
baik sekiranya kalau kita berkawal di sempadan, sudah pasti pasukan-pasukan kita mesti
disediakan alat telekomunikasi yang membolehkan mereka berhubung dengan ibu pejabat.

Begitu juga kerjasama dengan kerajaan negeri untuk membantu menyediakan
barang-barang seperti four-wheel drive, motor scrambler ataupun ATVs memandangkan
keadaan kawasan-kawasan sempadan tersebut adalah merupakan kawasan yang jauh di

pedalaman terutama sekali di negeri Sabah dan Sarawak.
