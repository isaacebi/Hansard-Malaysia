82 DR.29.09.2021

juga untuk membangunkan Sekolah Wawasan demi menyediakan anak-anak kita menjadi
tulang belakang kepada keutuhan dan kekuatan sesuatu bangsa kita di negara Malaysia
ini, insya-Allah.

Saya menyambut baik juga agenda perumahan di antara fokus utama yang saya
rasa telah pun diajukan oleh kerajaan dalam menyediakan kediaman mampu milik seperti
projek perumahan PPR, projek PR1MA dan Perumahan Penjawat Awam Malaysia
(PPAM) juga dapat kita memperkasakan dan ditambah baik.

Justeru itu, saya ingin minta pertimbangan daripada kerajaan supaya dapat
menyediakan PPR untuk golongan B40 demi kesejahteraan rakyat. Di samping itu juga,
tidak lupa Tuan Yang di-Pertua, bantuan baik pulih rumah kepada golongan miskin yang
sangat-sangat juga memerlukan, terutama di kawasan Libaran.

Tuan Yang di-Pertua, saya menyambut baik juga matlamat kerajaan dalam
meningkatkan kesiapsiagaan fasilitet kesihatan menerusi Rancangan Malaysia Kedua
Belas ini serta usaha-usaha yang merapatkan jurang perbezaan fasilitet kita, kesihatan
bandar dan luar bandar. Di Dewan yang mulia ini, saya mohon kerajaan supaya dapat
membina klinik-klinik desa demi menyenangkan keselesaan rakyat untuk mendapatkan
perkhidmatan kesihatan.

Dalam konteks akses rakyat kepada perkhidmatan yang telah disediakan oleh
kerajaan, saya ingin minta pertimbangan daripada kerajaan juga supaya dapat
menyediakan fasilitet perbankan iaitu Agrobank atau Bank Simpanan Nasional di pekan
baharu Sungai Manila yang mempunyai penduduk padat pertanian untuk kemudahan
mereka. Mereka juga tidak perlu ke bandar untuk menyelesaikan masalah mereka di
kampung atau di pekan Sungai Manila ini.

Saya tidak mengambil masa untuk saya menyampaikan ucapan. Saya tidak
mahulah mengambil masa orang lain. Sebelum saya mengakhiri perbahasan saya,
sesungguhnya saya ingin melafazkan selamat terus maju jaya kepada negara Malaysia
yang tercinta ini.

[Dato’ Sri Azalina Othman Said (Pengerang) mempengerusikan Mesyuarat]

Walaupun kerajaan baharu menghadapi cabaran politik, pandemik dan ekonomi
dalam masa yang sama, namun dapat juga mengatasinya demi kesejahteraan rakyat
negara kita, Keluarga Malaysia. Dengan ini, saya menyokong. Sekian, terima kasih.

Dato’ Sri Azalina Othman Said [Pengerang]: Terima kasih. Sekarang saya
jemput Yang Berhormat Subang. Ada?

Tuan Wong Chen [Subang]: Ada.

Dato’ Sri Azalina Othman Said: [Pengerang] Selepas Yang Berhormat Subang,
Yang Berhormat Jempol ya. Silakan Yang Berhormat Subang.

5.38 ptg.

Tuan Wong Chen [Subang]: Terima kasih Tuan Yang di-Pertua kerana memberi
peluang kepada saya untuk mengambil bahagian dalam perbahasan RMKe-12. Ucapan
saya akan menyentuh perkara tentang sustainability, climate change dan impak kepada
tiga buah industri yang sangat penting bagi Malaysia iaitu industri minyak dan gas, industri
perhutanan dan industri kelapa sawit.

Perkara pertama yang saya ingin bahaskan ialah tentang industri minyak dan gas,
dan cabaran-cabaran yang akan dihadapi akibat daripada perubahan iklim. Mengikut
laporan dan data daripada Intergovernmental Panel on Climate Change (IPCC) yang baru
diterbitkan pada bulan Ogos 2021, keadaan perubahan iklim adalah pada tahap yang
sangat kritikal. Dunia hanya mempunyai 11 tahun lagi untuk memastikan kenaikan suhu
tidak melebihi 1.5 darjah celcius. Kesan sekiranya ia melebihi 1.5 darjah celcius adalah,
dengan izin, catastrophic.
