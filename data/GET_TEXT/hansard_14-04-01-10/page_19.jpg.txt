DR.29.09.2021 13

01050

Datuk Mohamad bin Alamin: Terima kasih Tuan Yang di-Pertua. Untuk
makluman Yang Berhormat Pokok Sena, setakat 30 Ogos 2021, sekolah rendah kita
mempunyai seramai 40,713 guru agama, manakala sekolah menengah pula berjumlah
16,024 orang guru. Kita faham tentang kekurangan guru agama di seluruh negara dan
kementerian sentiasa berusaha untuk mencari jalan bagaimana untuk menambah
bilangan guru.

Umpamanya saya bagi contoh di Sabah Yang Berhormat, di mana di UMS. Kita
telah berbincang dengan UMS untuk menubuhkan Fakulti Pengajian Islam. Ini ke arah
untuk membantu menambah bilangan guru kekurangan guru agama di Sabah. Saya ingat
semua negeri pun kita boleh berbincang insya-Allah, kita akan pastikan jalan-jalan yang
sesuai, cara-cara yang sesuai untuk bagaimana institusi pendidikan termasuk universiti-
universiti kita untuk melahirkan lebih ramai guru-guru agama yang berkompetensi untuk
memenuhi kekurangan yang ada pada kita ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Seterusnya saya ingin menjemput Yang Berhormat Teluk Intan.

6. Tuan Nga Kor Ming [Teluk Intan] minta Menteri Pertanian dan Industri Makanan
menyatakan apakah langkah proaktif kerajaan untuk mengatasi kekurangan bekalan
makanan tempatan yang kini terpaksa bergantung kepada import makanan melebihi
RM51 bilion setahun.

Timbalan Menteri Pertanian dan Industri Makanan II [Dr. Nik Muhammad
Zawawi bin Haji Salleh]: Bismillahi Rahmani Rahim. Terima kasih Tuan Yang di-Pertua
dan terima kasih kepada Yang Berhormat Teluk Intan yang mengemukakan soalan yang
memberi gambaran keprihatinan Yang Berhormat kepada para petani, para nelayan dan
seumpamanya.

Dalam hal ini, kerajaan sangat prihatin dan memahami bagaimana kerajaan kita
masih bergantung kepada import makanan negara. Justeru itu, kita mengambil langkah
proaktif dalam isu ini untuk kita memastikan kadar import negara kita semakin hari
semakin berkurangan. Maka dalam isu ini, kerajaan mengambil beberapa langkah. Di
antaranya:

(i) kerajaan cuba sedaya upaya untuk meningkatkan pengeluaran
beras negara dengan pendekatan program smart sawah
berskala besar (SMART SBB) melalui pelbagai kaedah
pelaksanaan seperti pertanian kontrak, sewaan dan sebagainya
yang mana di sudut teknikalnya, kita berjaya meningkatkan hasil
padi daripada 3.5 tan metrik per hektar kepada 7 tan metrik per
hektar dan insya-Allah, Rancangan Malaysia Ke-12 ini, kerajaan
akan memberi fokus dalam perkara ini;

(ii) kerajaan menubuhkan Lembaga Ruminan Negara. Ini untuk kita
memastikan bekalan daging lembu, kerbau, kambing, biri-biri
mencukupi di dalam negara kita ataupun dalam bahasa yang
mudah, kita akan mengurangkan import ini dari satu tahun ke
satu tahun ke angka yang ditargetkan oleh pihak kerajaan;

(iii) kerajaan memperkukuhkan dan menambah baik infrastruktur
kemudahan dan facility di kawasan pengeluaran makanan
seperti jelapang padi, Taman Kekal Pengeluaran Makanan
(TKPM) dan kompleks atau pun jeti-jeti perikanan;

(iv) menyokong pemodenan dan pertanian pintar melalui Program
Modenisasi Rantaian Nilai Agromakanan sebanyak RM60 juta
dan Program Pemodenan Vesel dan Mekanisasi Tangkapan
sebanyak RM150 juta yang menawarkan dana pembiayaan
untuk perolehan vesel moden dan peralatan berasaskan IR 4.0
untuk rakyat Malaysia;
