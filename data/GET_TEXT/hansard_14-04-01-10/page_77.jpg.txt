DR.29.09.2021 71

sebanyak RM400 bilion yang terbesar setakat ini. Merujuk laporan akhbar Berita Harian
April 2018, terdapat sebanyak 155 Parlimen yang berada di kawasan luar bandar.

Tuan Yang di-Pertua, kebanyakan kawasan Parlimen luar bandar seperti
kawasan saya Bukit Gantang tidak mempunyai banyak kemudahan. Tidak mempunyai
kemudahan jalur lebar, jalan raya yang tidak sempurna, tidak ada kemudahan perbankan,
tidak ada sekolah-sekolah berasrama penuh dan tidak mempunyai pusat pertumbuhan
ekonomi- economic growth centre.

01640

Dalam Buku RMKe-12, perkataan “luar bandar’” ini telah diulang-ulang sebanyak
258 kali. Ini menunjukkan keprihatinan pihak kerajaan terhadap kawasan Parlimen luar
bandar. Namun, sehingga bermulanya RMKe-12, masih ada lagi kawasan Parlimen luar
bandar yang tidak mempunyai pusat pertumbuhan sebagai pemangkin kegiatan ekonomi.
Jadi, bagaimanakah penduduk di kawasan luar bandar akan mempunyai peluang untuk
meningkatkan pendapatan isi rumah sebanyak RM10 ribu sebulan?

Tuan Yang di-Pertua, semasa Taklimat RMKe-12, Ketua Pengarah EPU
memaklumkan bahawa proses libat urus dalam penyediaan RMKe-12, mereka telah
melaksanakan 13 inter-agency planning groups, 193 focus group, 17 libat urus dengan
kerajaan negeri, dan hanya tiga kali sahaja bersama-sama Ahli Parlimen, itu pun ada Ahli
Parlimen yang tidak terlibat. Jadi bagaimanakah maklumat pembangunan di kawasan
Parlimen di luar bandar dapat disalurkan? Padahal Ahli Parlimen lah orang yang sentiasa
bersama dengan rakyat dan memahami rintihan rakyat.

Oleh itu, kita amat mengharapkan agar peruntukan sebesar RM400 bilion tersebut
dapat diagihkan dan disalurkan ke seluruh kawasan luar bandar supaya jurang di antara
kawasan bandar dan luar bandar dapat dikurangkan. Pihak kerajaan mestilah memastikan
agar semua kementerian mendapat maklum balas daripada Ahli-ahli Parlimen dengan
menganjurkan hari terbuka bersama Ahli Parlimen secara berkala.

Tuan Yang di-Pertua, begitu juga dalam bidang pendidikan. Saya amat bersetuju
agar tumpuan diberikan untuk menambahbaikkan seluruh sistem pendidikan negara.
Komitmen kerajaan dalam RMKe-12 bagi membina sebanyak empat buah kompleks
pendidikan, dan lima buah sekolah baharu melibatkan peruntukan RM848 juta amat dialu-
alukan.

Saya mencadangkan agar Kementerian Pendidikan membangunkan semula
tapak Maktab Perguruan Matang yang terbengkalai selama 18 tahun, supaya dijadikan
kompleks pendidikan, agar rakyat di Parlimen Bukit Gantang mendapat kemudahan
pendidikan dan juga menjadi pusat pertumbuhan ekonomi baharu.

Tuan Yang di-Pertua, masih terdapat keperluan pembinaan dan peningkatan
jalan-jalan kampung di kawasan luar bandar. Saya juga mengucapkan terima kasih
kepada kerajaan kerana memperuntukkan sebanyak RM1.6 bilion bagi menaik taraf jalan
perhubungan desa. Cuma saya ingin memohon sebanyak RM30 juta dalam tempoh
RMKe-12 untuk menyempurnakan jalan-jalan desa di Parlimen Bukit Gantang.

Di samping itu, penambahbaikan serta baik pulih bangunan amatlah diperlukan
dengan kadar segera kerana pembangunan serta penambahbaikan bagi dewan, sekolah,
masjid, surau, pejabat, gelanggang dan juga pusat khidmat di bawah Program Ameniti
sebanyak RM310 juta amatlah diperlukan demi memastikan masyarakat luar bandar
dapat memperoleh manfaat dan keselesaan yang maksimum tanpa meninggalkan
sesiapapun selaras Konsep Keluarga Malaysia.

Tuan Yang di-Pertua, akibat pandemik COVID-19, ramai anak muda telah
kehilangan pekerjaan bergaji, yang mana ada di antara mereka yang balik ke kampung
untuk mencari pendapatan dengan bertani dan menjadi nelayan. Sektor pertanian
merupakan penyumbang penting kepada ekonomi negara di mana_ sektor ini
menyumbangkan sebanyak 7.2 peratus dengan nilai RM24.1 bilion kepada Keluaran
Dalam Negara Kasar pada suku kedua, tahun 2021. Dalam tempoh RMKe-12, usaha
bersepadu dalam sektor pertanian amatlah penting kepada negara yang kebanyakannya
tertumpu di kawasan luar bandar.
