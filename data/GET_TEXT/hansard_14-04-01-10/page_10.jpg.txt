4 DR.29.09.2021

kewangan itu untuk mereka berbelanja. Contoh untuk barangan asas, untuk membeli
barangan menggunakan- contoh kalau digunakan kaedah kad digital. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Sila
Yang Berhormat Timbalan Menteri menjawab.

Tuan Haji Yamani Hafez bin Musa: Terima kasih perkongsian tadi oleh Yang
Berhormat Alor Gajah. Saya ingin juga berkongsi di sini yang Bank Negara juga,
bekerjasama dengan industri dan pihak berkepentingan lain untuk menangani kesukaran
dan memudahkan proses peralihan kepada e-Pembayaran.

Sambutan bagi inisiatif ini sangat memberangsangkan terutama dalam sektor
awam yang menyaksikan e-Pembayaran merangkumi 60 peratus daripada jumlah kutipan
kerajaan. Sebagai contoh, Jabatan Imigresen Malaysia telah berjaya melaksanakan
penerimaan e-Pembayaran di semua kaunter imigresen di seluruh negara dan hal ini telah
memudahkan penggunaan e-Pembayaran yang lebih tinggi mencakupi 84 peratus jumlah
kutipan yang diterima oleh Jabatan Imigresen pada tahun 2020 berbanding dengan 48
peratus pada tahun 2019.

Bank Negara juga akan menggembleng usaha untuk meningkatkan penerimaan
e-Pembayaran di kalangan peniaga mikro juga melalui interaksi holistik dan kerajaan
negeri dan persatuan-persatuan peniaga. Sebagai contoh, Bank Negara dan industri,
bekerjasama juga dengan Kerajaan Negeri Pulau Pinang dalam melaksanakan inisiatif
tanpa tunai di pasar awam bagi memperluaskan penggunaan e-Pembayaran di semua 56
buah pasar basah di Pulau Pinang. Terima kasih.

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat Timbalan Menteri. Seterusnya saya jemput Yang Berhormat Stampin.

2. Tuan Chong Chieng Jen [Stampin] minta Menteri Kanan Pendidikan
menyatakan, berapa sekolah daif di Sarawak telah dinaik taraf dan dipulinkan dalam tahun
2019, 2020 dan 2021, status pelaksanaan projek dan perbelanjaan masing-masing dan
bilangan murid yang dimanfaatkan dengan usaha ini.

Timbalan Menteri Pendidikan Il [Datuk Mohamad bin Alamin]: Bismillahi
Rahmani Rahim. Assalamualaikum warahmatullahi wabarakatuh. Terima kasih kepada
Tuan Yang di-Pertua. Terima kasih kepada Yang Berhormat Stampin yang telah
mengajukan soalan pada pagi ini.

Tuan Yang di-Pertua, bagi tahun 2019 sehingga tahun 2021, Kementerian
Pendidikan Malaysia atau KPM telah diluluskan sebanyak 186 projek menaik taraf dan
pembangunan semula sekolah yang mempunyai bangunan daif di Sarawak dengan kos
berjumlah RM1.579 bilion.

Untuk makluman Yang Berhormat, bagi tahun 2019 sebanyak 75 buah projek
telah diluluskan untuk pelaksanaan dengan kos berjumlah RM827.1 juta. Sehingga 22
September 2021, sebanyak 29 buah projek telah siap dibina, 41 buah projek sedang
dalam pembinaan manakala lima buah projek lagi dalam fasa prabina, dengan
perbelanjaan sebanyak RM168.45 juta.

Bagi tahun 2020, sebanyak 52 buah projek telah diluluskan dengan kos berjumlah
RM350 juta. Sehingga 22 September 2021 sebanyak enam buah projek sedang dalam
pembinaan manakala 46 buah projek dalam peringkat prabina dengan perbelanjaan
sebanyak RM122,483.

Manakala bagi tahun 2021, KPM telah diluluskan sebanyak 59 buah projek
dengan kos berjumlah RM402.71 juta. Kesemua projek masih di peringkat prabina dan
tiada perbelanjaan dibuat setakat ini. Seramai 4,027 orang murid untuk makluman Yang
Berhormat, seramai 4,027 orang murid telah mendapat manfaat daripada 29 buah projek
naik taraf dan pembangunan semula sekolah daif yang telah siap. Manakala, dijangka
seramai 32,141 orang murid yang akan menerima manfaat daripada 157 buah projek yang
masih dalam peringkat pembinaan dan prabina. Sekian, terima kasih.
