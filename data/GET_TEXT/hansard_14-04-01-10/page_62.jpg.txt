56 DR.29.09.2021

menyokong Rancangan Malaysia Kedua Belas yang telah dibentangkan oleh Yang Amat
Berhormat Perdana Menteri. Terima kasih Tuan Yang di-Pertua.

Dato’ Sri Azalina Othman Said [Pengerang]: Terima kasih Yang Berhormat.
Saya jemput Yang Berhormat Kluang.

3.25 ptg.

Puan Wong Shu Qi [Kluang]: Tuan Yang di-Pertua, terima kasih atas peluang
untuk berbahas tentang Rancangan Malaysia Kedua Belas. Hala tuju RMKe-12 ini amat
penting bagi kita membina semula negara pasca krisis COVID-19. Kita tidak boleh
memakai cara atau fikiran lama tetapi menjangkakan hasil yang baik. Justeru, saya amat
bersetuju dengan strategi pertanian pintar yang dinyatakan dalam Bab 3.

Namun begitu, kita tidak boleh duduk tanpa berbuat apa-apa dan mengharapkan
sektor swasta menerima pakai idea atau melaksanakan inovasi sendiri tanpa sokongan
sektor awam. Sekiranya, kita meneliti teknologi yang kita pakai hari ini dari internet, GPS
ke Siri. Kesemua ini adalah inovasi yang asalnya dibangunkan melalui pelaburan sektor
awam dan kemudiannya diadaptasi secara komersial untuk kegunaan masyarakat umum.

Limpahan ekonomi daripada pelaburan sektor awam tersebut adalah besar.
Pendekatan ini bermakna sektor awam perlu mengepalai inovasi dan pelaburan inovasi.
Tanpa sokongan terutamanya sumber kewangan yang mencukupi khususnya dalam
pelaburan teknologi baru yang belum terbukti keberkesanannya, tiada mana-mana
syarikat swasta akan mengambil risiko tinggi untuk melabur.

Tuan Yang di-Pertua, untuk mencapai sasaran kita mesti tanya di sini terlebih
dahulu, apakah masalah yang kita ingin selesaikan melalui dokumen ini? Jelas sekali
salah satu cabaran besar dan berulang kali dibangkitkan dalam RMKe-12 adalah
kebergantungan terhadap pekerja asing. Saya check 30 kali terma pekerja asing disebut
dalam dokumen ini. Saya bersetuju bahawa kita perlu mengurangkan kebergantungan
terhadap pekerja asing khususnya pekerja asing berkemahiran rendah.

Soalan di sini adalah, bagaimanakah kita melaksanakan dasar ini? Setiap kali
kerajaan cuba mengetatkan kemasukan pekerja asing, kerajaan tetap akan juga akan
melayan rayuan-rayuan daripada pelbagai sektor yang minta pelanjutan tempoh transisi
pengecualian atau bantahan sepenuhnya.

Alasan sektor-sektor ini adalah pekerja tempatan tidak mahu bekerja dalam sektor
mereka. Salah satu sektor tersebut adalah industri sawit. Kebergantungan pekerja asing
dalam industri ini telah mengakibatkan kemerosotan dalam pengeluaran sepanjang PKP
sejak Mac tahun lepas walaupun harga pasaran minyak sawit amat memberangsangkan
namun semua peladang mengadu tidak cukup tenaga kerja untuk memetik buah sawit.

Malaysia ialah negara kedua terbesar pengeluaran minyak sawit dunia. Sehingga
kini, industri ini masih bersifat intensif buruh daripada proses pembajaan ke penghasilan,
semua aktiviti kerja intensif buruh dan jarang mengguna pakai teknologi pintar. Secara
amnya, 40 peratus tenaga kerja diperlukan dalam proses pembajaan dan 60 peratus lagi
dalam penghasilan.

Saya difahamkan, penggunaan teknologi pertanian seperti sistem maklumat
geospatial untuk mengumpul data profil ladang secara terperinci termasuk bilangan
pokok, kawasan kosong dan petunjuk tahap kesihatan pokok mampu mengoptimumkan
produktiviti. Namun begitu, teknologi pintar ini hanya dapat mengurangkan tenaga kerja
dalam proses pembajaan iaitu 40 peratus tenaga kerja sekarang yang bersifat intensif
buruh. Namun kita masih belum ada satu penyelesaian pintar bagi proses memetik buah
sawit yang hampir 100 peratus merupakan kerja-kerja manual.

01530

Kita adalah negara kedua terbesar pengeluar minyak sawit dunia. Takkan kita
langsung tidak ada inovasi sehingga kini untuk mengurangkan kebergantungan buruh,
serta meningkatkan produktiviti dalam sektor yang penting ini. Justeru, sekiranya kerajaan
tidak memimpin misi inovasi dalam industri sawit, saya tidak nampak bagaimanakah kita
boleh menyelesaikan masalah kebergantungan pekerja asing.
