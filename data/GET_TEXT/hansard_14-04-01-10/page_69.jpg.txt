DR.29.09.2021 63

01600

Amerika dalam sejarah Perang Dingin- Co/d War, kita harus ingat segala-galanya
mungkin boleh berlaku. Ada orang mengatakan if the Berlin Wall can fall, everything is
possible. Amerika terkenal dengan dasar luarnya yang tidak akan berperang dalam
negara sendiri. Dasar Luar Amerika yang akan memiskinkan negara-negara jiran. Negara
seperti Mexico, Panama, Costa Rica, Colombia dan hampir semua musuh Amerika di
Amerika Latin, Amerika akan memainkan peranan untuk mereka menjadi negara-negara
jiran yang miskin.

Akan tetapi Dasar Luar China yang agak menarik, mereka semacam
mengamalkan apa yang dikatakan, dengan izin, shared prosperity. Dengan dia cuba untuk
berkongsi kekayaan, berkongsi teknologi, berkongsi kepakaran dengan satu hari esok kita
akan melihat lagi sikit geopolitiknya, negara-negara yang berjiran dengan China ini akan
dapat menumpang limpahan prosperity itu.

Di sinilah saya rasa Malaysia seharusnya memainkan peranan walaupun kedua-
duanya merupakan kuasa besar. China mengikut ramalan pakar-pakar ekonomi dan
politik antarabangsa bakal memintas Amerika Syarikat, tetapi saya rasa Malaysia harus
bijak untuk menjadikan supaya hubungan dagang kita dengan China itu benar-benar
memberikan dan menjayakan konsep shared prosperity dalam rantau Asia Tenggara.

Malaysia dilihat negara yang dihormati, punya kekuatan diplomatik supaya
negara-negara yang berada dalam influence, dalam rangkaian kuasa Laut China Selatan
ini akan menempatkan Malaysia sebagai sebuah negara yang insya-Allah, dapat
menikmati limpahan ekonomi dan memastikan kedaulatan kita tidak tercemar sama sekali.
Ini penting Tuan Yang di-Pertua, supaya hegemony of United States dan hegemony of
China ini akan dilihat dengan teliti oleh para diplomat negara kita.

Tuan Yang di-Pertua, saya yakin dalam era Malaysia yang ada pada hari ini, kita
ada sebenarnya para diplomat yang hebat. Kita juga memerlukan Menteri Luar yang hebat
untuk memposisikan atau menempatkan kembali Malaysia di arena antarabangsa. Kita
harus keluar dengan cepat, insya-Allah daripada, dengan izin, instability politics ini dengan
harapan insya-Allah, negara kita akan lebih kukuh selepas PRU yang akan datang.

Saya beralih kepada tajuk yang kedua Tuan Yang di-Pertua, tentang integriti yang
menjadi asas kepada negara kita. Negara kita Tuan Yang di-Pertua, pernah, kita pernah
sebenarnya menikmati integriti ini. Yang Berhormat Pekan ada di sini. Saya tidak pernah
masuk UMNO Tuan Yang di-Pertua, walaupun keluarga saya UMNO, akan tetapi saya
membaca dengan teliti, banyak khazanah dan pengalaman yang berharga ini tersimpan
indah dan kemas di Arkib Negara. Tentang integriti Tun Abdul Razak, tentang integriti Tun
Dr. Ismail dan Menteri-menteri Kabinet pada waktu itu.

Kalau kita membahaskan tentang RMKe-12, kita jangan lupa kita bertolak- kita
ambillah peristiwa hitam 13 Mei, itu sebagai suatu watershed dalam kita melangkah ke
hadapan. DEB itu Tuan Yang di-Pertua, dirangka ideanya di Sri Taman, itu yang saya
baca. Kabinet waktu itu, a very small Cabinet, lima hingga lapan orang...

Tuan Mohamed Hanipa bin Maidin [Sepang]: [Bangun]

Datuk Seri Haji Salahuddin bin Ayub [Pulai]: Tun Abdul Razak memanggil
Menteri-menteri Kanan ini dan termasuk Almarhum Profesor Diraja Ungku Aziz untuk
membincangkan tentang asas-asas negara...

Tuan Mohamed Hanipa bin Maidin [Sepang]: Yang Berhormat Pulai, boleh?
Datuk Seri Haji Salahuddin bin Ayub [Pulai]: Ya.

Tuan Mohamed Hanipa bin Maidin [Sepang]: Terima kasih kepada Tuan Yang
di-Pertua, terima kasih kepada Yang Berhormat Pulai.

Yang Berhormat Pulai hendak tanyalah tentang integriti ini, adakah salah satu
cara hendak membentuk integriti ini kita mesti ada sebuah kediaman rasmi yang mewah,
megah sebanyak RM38.5 juta, antaranya kerana kebocoran atap. Jadi, setuju atau tidak?
Adakah integriti ini kita kata seperti kata bekas Menteri Tan Sri Rafidah Aziz, yang penting
adalah occupant bukan tentang dia punya istana ataupun kediaman rasmi yang mewah.
Apakah pandangan?
