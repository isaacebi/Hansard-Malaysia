44 DR.29.09.2021

yang mana merosakkan juga sungai-sungai kita. Bagi setinggan yang tinggal di lereng-
lereng bukit, kerajaan perlulah menyediakan perumahan yang mampu milik dan rumah
kos rendah yang sesuai untuk mereka di atas tanah-tanah kerajaan yang sedia ada
ataupun yang diambil alih kerana ini adalah penting bagi memastikan mereka tidak akan
menjadi setinggan lagi.

Tuan Yang di-Pertua, pihak PBT juga hendaklah memastikan parit-parit,
longkang-longkang dan kolam tadahan air yang sesuai yang dibina dalam mana-mana
pembangunan baharu yang dirancang dan dilaksanakan oleh mana-mana pihak. Bagi
memastikan tidak akan berlaku banjir kilat dan juga kemusnahan kepada harta benda dan
juga menyusahkan kehidupan rakyat di tempat yang berkenaan. Saya berharap dalam
Rancangan Malaysia Kedua Belas ini, perkara-perkara yang saya sebutkan tadi akan
diberikan perhatian dan dirancang dengan baik dan dilaksanakan dalam tempoh lima
tahun yang akan datang supaya masalah-masalah yang sudah kita hadapi sebelum ini
dapat di atasi dan ditangani dengan sebaiknya. Dengan itu, saya ucapkan terima kasih,
saya menyokong.

Tuan Yang di-Pertua: Terima kasih Yang Berhormat Beaufort. Oleh sebab masa
pun sudah menjangkau 1 petang, saya rasa kita akan mulakan dengan Yang Berhormat
Muar pada pukul 2.30 petang.

Jadi saya tangguhkan persidangan pagi ini sehingga pukul 2.30 petang nanti.
Terima kasih. Assalamualaikum warahmatullahi wabarakatuh.

[Mesyuarat ditempohkan pada jam 1.00 petang]

1430
[Mesyuarat disambung semula pada pukul 2.30 petang]

[Dato’ Sri Azalina Othman Said (Pengerang) mempengerusikan Mesyuarat]

14.32 ptg.

Dato’ Sri Azalina Othman Said [Pengerang]: Terima kasih semua. Bismillahi
Rahmani Rahim. Assalamualaikum warahmatullaahi wabarakaatuh.

Saya menjemput Yang Berhormat Muar untuk sambung, kan? Oh! Baru, okey.
Silakan Yang Berhormat Muar.

2.33 ptg.

Tuan Syed Saddiq bin Syed Abdul Rahman [Muar]: Terima kasih Tuan Yang
di-Pertua. Hari ini saya ingin bincangkan tentang tiga isu mustahak. Pertama, berkenaan
kepimpinan melalui teladan. Kedua, pentingnya untuk kita merombak semula Sistem
Pengajian Tinggi di Malaysia dan ketiga untuk merayu kepada kerajaan untuk
menubuhkan satu Jawatankuasa Khas untuk membincangkan kelulusan penanaman hem
ataupun medical marijuana di Malaysia.

Pertama berkenaan kepimpinan melalui teladan. Kita sudah dengar banyak ahli
yang berkhidmat dalam Dewan ini berhujah, berkata bahawa untuk kita kembali ke
landasan yang betul pos pandemik, kita perlu pastikan bahawa sistem percukaian di
negara lebih adil dan dengan itu ada perbincangan berkenaan pengenalan cukai GST
seperti yang dibangkitkan oleh Yang Berhormat Pekan. Saya pula bangkitkan pentingnya
untuk kita wujudkan sistem cukai keuntungan luar biasa atau dikenali sebagai windfall tax
ataupun cukai pusaka inheritance tax.

Akan tetapi, sambil kita bincangkan tentang hak untuk kerajaan mencukai rakyat
Malaysia, kita juga tidak boleh lalai dan lupa bahawa masih rakyat di luar sana tidak begitu
yakin dengan keupayaan kita untuk membelanjakan duit mereka dengan betul dan adil
khususnya apabila ada berita yang menunjukkan bahawa rumah Perdana Menteri telah
dinaikkan taraf RM30 juta. Peruntukan bagi JKOM, propaganda RM80 juta. Ini merupakan
Kabinet yang terbesar dalam sejarah negara dan mungkin dalam sejarah dunia. Persoalan
