DR.29.09.2021 61

Saya mohon kementerian dapat mempertimbangkan naik taraf Klinik Kota
Samarahan memandangkan ruang perkhidmatan yang terhad dan jumlah pengunjung
yang ramai. Begitu juga dengan kemudahan lain seperti tempat letak kereta dan juga
menambah pintu masuk klinik tersebut.

Bagi berhadapan dengan situasi penyakit kanser yang semakin meningkat, saya
juga ingin menarik perhatian kerajaan untuk membina hospital khas yang khusus untuk
menangani peningkatan kes berkaitan kanser atau dinamakan sebagai Pusat Kanser
Negeri Sarawak.

Untuk rekod, setakat ini Sarawak hanya memiliki Jabatan Kanser yang
berperanan untuk mengendalikan hal-hal berkaitan onkologi. Semoga dengan
kemudahan yang berimpak tinggi ini dapat memastikan tahap kesihatan rakyat pada tahap
optimum dan terbaik, di samping dapat memenuhi keperluan yang sedia ada.

Tuan Yang di-Pertua, kewujudan koridor pembangunan secara wilayah yang
dilaksanakan semasa Rancangan Malaysia Kesebelas telah berjaya melonjakkan
pembangunan di kawasan terpilih misalnya Sarawak Corridor of Renewable Energy
(SCORE) yang berkembang pesat di atas wilayah koridor pembangunan seluas 70 ribu
kilometer persegi dengan 24 projek pembangunan yang bernilai RM39.94 bilion.

Dengan adanya pembangunan secara koridor ini, akan mampu meningkatkan
peluang pekerjaan di Sarawak sebanyak 17 ribu kekosongan. Selain itu, merapatkan
jurang pendapatan di antara Wilayah Sarawak dan juga wilayah-wilayah lain di dalam
Malaysia.

Perkara ini perlu diteruskan dalam Rancangan Malaysia Kedua Belas, khususnya
dalam soal pengagihan peruntukkan kepada enam buah wilayah yang kurang
membangun termasuk di Sarawak.

Berpandukan pada laporan insiden kemiskinan mutlak mengikut kumpulan etnik
strata dan negeri Malaysia 1970 sehingga 2019 yang diterbitkan oleh Unit Perancang
Ekonomi, Jabatan Perdana Menteri. Sarawak menerusi di tempat yang ketiga selepas
negeri Kelantan dan juga negeri Sabah dengan peratus insiden kemiskinan mutlak
sebanyak sembilan peratus.

Hakikatnya, Sarawak bukanlah negeri yang miskin. Umumnya mengetahui
bahawa negeri Sarawak merupakan antara negeri yang menyumbang ke arah
pendapatan negara iaitu yang ketiga terbesar selepas negeri Selangor dan Wilayah
Persekutuan mengikut laporan Jabatan Perangkaan Negara pada tahun 2018.

Antara yang boleh kita utamakan untuk pembinaan dan juga penyediaan 20 ribu
buah rumah untuk golongan miskin di bandar dan juga luar bandar, kerajaan harus
menyediakan rumah mampu milik berbanding rumah-rumah yang mampu dilihat sahaja
iaitu. dengan memperkenalkan mekanisme bagi mengawal harga rumah ataupun
mengelakkan daripada lebih banyak rumah yang terlalu tinggi kosnya.

Tuan Yang di-Pertua: Boleh habiskan Yang Berhormat Kota Samarahan?
Puan Rubiah binti Wang [Kota Samarahan]: Last word, ya?
Tuan Yang di-Pertua: Ya.

Puan Rubiah binti Wang [Kota Samarahan]: Tuan Yang di-Pertua, saya juga
mencadangkan agar kerajaan Persekutuan untuk memberi sokongan penuh kepada
kerajaan Negeri Sarawak dalam usaha memodenkan pengangkutan awam termasuk
penyediaan bas berulang-alik serta perkhidmatan automated rail rapid transit (ART),
khususnya di kawasan Kuching, Kota Samarahan dan juga Serian.

Selain daripada itu, usaha memperkasakan jaringan digital menerusi Program
JENDELA yang telah digunakan oleh kerajaan disambut baik oleh Negeri Sarawak.
Terima kasih Tuan Yang di-Pertua, Kota Samarahan mohon menyokong.

Tuan Yang di-Pertua: Terima kasih. Yang Berhormat Pulai. Silakan.
