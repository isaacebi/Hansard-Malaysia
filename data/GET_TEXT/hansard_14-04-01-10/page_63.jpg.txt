DR.29.09.2021 57

Saya petik Mariana Mazzucato, seorang ahli ekonomi yang bertanya dalam buku
beliau: “Kenapa manusia telah berjaya mendarat di bulan lima dekad yang lalu, namun
kita masih tiada penyelesaian bagi masalah kemiskinan?” Justeru, beliau mencadangkan
kita pakai konsep ekonomi berorientasikan misi, iaitu mission-oriented economy seperti
pencapaian-pencapaian masyarakat manusia pada era 1970-an.

Bagi Malaysia, untuk kita menyelesaikan masalah kebergantungan pekerja asing
berkemahiran rendah, kerajaan harus melabur masa, tenaga dan juga wang yang
mencukupi untuk menggalakkan semua orang baik peladang mahupun ahli akademik di
menara gading, bekerjasama mencari sebuah jalan keluar. /t is now or never. Tidak boleh
bersikap acuh tidak acuh lagi.

Tuan Yang di-Pertua, saya tidak menafikan kerajaan sedang berusaha dalam
bidang inovasi dan menggalakkan anak muda ambil bahagian untuk menyelesaikan
masalah masyarakat kita. Misalnya program CHIPTA 2020, iaitu Challenge on Innovation
and Problem Solving through Technology Advancement. Melalui program ini, peserta-
peserta menciptakan aplikasi dengan data terbuka yang diterbitkan oleh kerajaan di laman
web.

Di sini, saya berpandangan bahawa kerajaan perlu meningkatkan kualiti data
terbuka. Dalam krisis COVID-19 ini, kita semua telah menyaksikan bagaimana data
terbuka dapat membantu sektor awam. Masyarakat kita bersedia dan sudi membantu
kerana mereka sendiri ingin menyumbang idea untuk meningkatkan kualiti kKehidupan
mereka sendiri. Ini zaman kolaborasi antara masyarakat dan kerajaan. Zaman
‘government knows best’ sudah berlalu. Lebih baik kita mengajak masyarakat
berkolaborasi dengan kerajaan melalui penerbitan lebih banyak data terbuka.

Walau bagaimanapun, saya difahamkan banyak produk yang telah diciptakan
melalui program CHIPTA tersebut adalah aplikasi telefon pintar. Daripada kesihatan ke
pengangkutan dan pengurusan bencana, setiap satu ada aplikasi tersendiri. Begitu juga
dengan aplikasi perkhidmatan kerajaan. Setiap satu ada aplikasi telefon pintarnya. Dalam
telefon bimbit saya sendiri pun, ada aplikasi ini dalam satu kelompok iaitu apps Jabatan
Perangkaan Malaysia (DOSM), Suruhanjaya Syarikat Malaysia (SSM), volunteer
smartphone patrol (VSP) oleh PDRM, Syarikat Bekalan Air, Aduan Rakyat dan
sebagainya.

Namun sebenarnya untuk rakyat, kita hanya mahu one-stop centre. Situasi terlalu
banyak app perkhidmatan kerajaan bukan suatu fenomena celik digital. Sebaliknya, ia
menunjukkan kekurangan integrasi antara semua kementerian dan jabatan. Bagi
perkhidmatan kerajaan berdepan dengan rakyat, saya mencadangkan lebih baik kita
integrasikan kesemua aplikasi perkhidmatan ke satu platform. One-stop centre bagi
perkhidmatan kerajaan secara maya.

Bercakap tentang aplikasi pintar dan data terbuka, saya ingin menyentuh tentang
satu berita yang berlegaran di ruang maya semalam, iaitu dakwaan kebocoran data
peribadi sejumlah 4 juta orang rakyat Malaysia. Fail data sebesar sebanyak 31.8 gigabait
yang didakwa mengandungi nama penuh, kad pengenalan, alamat rumah, nombor telefon
dan email, dikatakan telah ditawarkan untuk dijual dengan harga sebanyak RM35,500.
Apakah kebenaran di sebalik perkara ini? Jika benar, ini merupakan suatu perkara yang
teramat serius. Bukan setakat sempadan maritim kita tidak terselamat daripada
pencerobohan, malah data peribadi kita tidak terselamat daripada penggodaman.

Antara cabaran zaman digital ialah keselamatan data. Jika kita lalai, penggodam
mampu melumpuhkan sistem pentadbiran, sistem kewangan, sistem kesihatan dan
segala macam sistem di negara kita tanpa perlu masuk ke dalam sempadan fizikal
Malaysia. Apakah tindakan kerajaan ke arah ini?

Tuan Yang di-Pertua, Malaysia bukan sebuah negara tanah besar. Kita adalah
negara maritim. Dalam kenyataan Rancangan Malaysia Ke-12 sendiri, kerajaan telah pun
menyatakan cabaran kita di laut. Antaranya, kemasukan pendatang asing tanpa izin
melalui jalan maritim, pertindihan tuntutan di sempadan maritim, pencerobohan kapal
perikanan negara asing dan pelbagai masalah lain.

Baru-baru ini kapal China Da Yang Hao telah mencerobohi Zon Ekonomi Eksklusif
Malaysia di perairan Sabah. Ini bukan kali pertama kapal China mencerobohi perairan
