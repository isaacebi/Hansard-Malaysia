DR.29.09.2021 9

Tuan Yang di-Pertua, kerajaan melalui Kementerian Pembangunan Wanita,
Keluarga dan Masyarakat menyokong sebarang bentuk usaha meningkatkan penglibatan
wanita dalam bidang kepimpinan termasuk sebagai pembuat keputusan. Dalam hal ini,
kerajaan telah mengumumkan penyertaan dasar untuk mencapai sekurang-kurangnya 30
peratus wanita sebagai pembuat keputusan di sektor awam pada tahun 2004 dan di sektor
swasta pada tahun 2011.

Berdasarkan statistik oleh Jabatan Perkhidmatan Awam pada tahun 2020, telah
terdapat iaitu 38.2 peratus penjawat awam wanita di peringkat pembuat keputusan melalui
pengisian gred utama C, JUSA C dan ke atas. Manakala di sektor swasta pula ia baharu
mencecah 25.8 peratus. Ini adalah berdasarkan keanggotaan wanita sebagai Ahli
Lembaga Pengarah di 100 syarikat tersenarai awam yang teratas.

Jumlah perwakilan wanita di Dewan Rakyat sehingga kini hampir 15 peratus iaitu
33 orang wanita daripada 222 buah kerusi Parlimen yang mana dua kekosongan jumlah
keseluruhannya. Di Dewan Negara sekarang ini juga hampir 15 peratus iaitu lapan orang
wanita daripada 53 Ahli Dewan Negara yang mana ada 17 kekosongan di Dewan Negara.

Berdasarkan Indeks Jurang Gender Global (Malaysia) yang dikeluarkan oleh
Jabatan Perangkaan Malaysia pada tahun 2020, didapati terhadap jurang gender yang
agak ketara antara lelaki dan wanita dalam penyertaan politik iaitu skor 0.108 berbanding
dengan 1.0 skor penuh. Jadi Kementerian Pembangunan Wanita, Keluarga dan
Masyarakat berpandangan bahawa usaha untuk meningkatkan perwakilan wanita di
Parlimen merupakan tanggungjawab asas semua parti politik, kerana ia bergantung
sepenuhnya kepada jumlah kerusi yang dipertandingkan dan dimenangi dalam pilihan
raya.

Selain itu juga, ia perlu kepada persediaan, persekitaran yang menyokong dan
penglibatan wanita secara produktif bermula daripada memupuk minat malah latihan dan
pendidikan sehinggalah kepada usaha untuk menghapuskan segala bentuk diskriminasi
menghalang wanita untuk berkecimpung dalam kepimpinan politik. Kementerian
Pembangunan Wanita, Keluarga dan Masyarakat juga berpandangan bahawa program-
program kepekaan gender juga perlu memainkan peranan yang signifikan kerana ia akan
memberikan pemahaman tentang kepentingan penglibatan wanita di peringkat pembuat
keputusan termasuklah sebagai Ahli Parlimen.

Ini merupakan satu antara perkara yang bersifat sistematik yang perlu diberi
perhatian bagi menghapuskan segala bentuk pandangan yang negatif. Jadi di
kementerian kami, kita menyediakan pelbagai program termasuk Konvensyen Pemimpin
Muda, Simposium Wanita Negara dan banyak lagi program yang melibatkan sehingga
Ogos 2021, seramai 95,182 orang peserta dan 178 program bagi merealisasikan
pemerkasaan wanita. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Merbok, soalan tambahan pertama

Puan Nor Azrina binti Surip [Merbok]: Terima kasih kepada jawapan Yang
Berhormat Timbalan Menteri. Saya sebenarnya setuju, saya cuma hendak mengambil
contoh kalau di Rwanda, Ahli Parlimennya ada 64, plus lelaki 36. Kalau di South Afrika
pula, yang mana dalam African National Congress, mereka telah menaikkan kuota
daripada 30 peratus ke 50 peratus pada tahun 2009.

Soalan saya, tadi pun Yang Berhormat Timbalan Menteri ada jawab yang kita
masih jauh, kita dalam hampir 15 peratus. Jadi soalan saya, adakah kerajaan bercadang
untuk meminda undang-undang pilihan raya bagi mana-mana parti yang tidak memenuhi
percentage dengan izin, calon wanita tidak dibenarkan masuk bertanding.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Merbok. Sila Yang Berhormat Timbalan Menteri.

Dato’ Hajah Siti Zailah binti Mohd Yusoff: Ya, terima kasih Yang Berhormat
Merbok atas soalan tambahan. Kementerian Pembangunan Wanita, Keluarga dan
Masyarakat sentiasa komited untuk menyokong semua usaha untuk meningkatkan
kepimpinan wanita dalam pelbagai bidang termasuk melalui penggubalan dan
penguatkuasaan undang-undang.
