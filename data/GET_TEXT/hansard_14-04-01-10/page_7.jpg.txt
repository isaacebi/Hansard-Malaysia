DR.29.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Rabu, 29 September 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Tuan Lukanisman bin Awang Sauni [Sibuti] minta Menteri Kewangan
menyatakan adakah kerajaan bercadang menetapkan satu peraturan tetap mengenai
pemasangan mesin ATM di kawasan luar bandar bagi memberi kemudahan wang tunai
dan apakah insentif segera kepada pihak bank komersial menyediakan perkhidmatan
ATM tersebut.

Timbalan Menteri Kewangan II [Tuan Haji Yamani Hafez bin Musa]: Bismillahi
Rahmani Rahim. Assalamualaikum warahmatullahi wabarakatuh, selamat pagi dan salam
sejahtera. Terima kasih Tuan Yang di-Pertua. Terima kasih, Yang Berhormat Ahli
Parlimen Sibuti.

Buat masa ini pemasangan mesin juruwang automatik atau automated teller
machine (ATM) di kawasan bandar atau luar bandar adalah tertakluk kepada pihak industri
perbankan. Pihak industri perbankan mengambil kira pelbagai faktor termasuk kos
penyelenggaraan ATM dan tahap penggunaan sebagai justifikasi bagi pemasangan ATM
di sesebuah kawasan. Sejak April 2020, fi bagi pengeluaran wang tunai telah
dimansuhkan buat sementara waktu bagi memudahkan pengguna untuk mengeluarkan
wang dari mana-mana ATM.

Untuk makluman Ahli Yang Berhormat juga, dalam usaha untuk meningkatkan
rangkuman kewangan dan menambah baik penyediaan kemudahan akses perkhidmatan
kewangan, pelbagai saluran atau strategi diguna pakai untuk memastikan orang ramai
dapat mengakses perkhidmatan perbankan asas dengan mudah.

Kementerian Kewangan (MOF) dan Bank Negara Malaysia (BNM) menggalakkan
orang ramai untuk menggunakan perkhidmatan kewangan yang berasaskan teknologi dan
digital seperti perbankan internet dan mudah alih serta eDompet di mana transaksi
perbankan boleh dilakukan di mana-mana dan pada bila-bila masa sahaja secara selamat,
cepat dan mudah.

Walau bagaimanapun, MOF mengambil maklum masih terdapat keperluan untuk
penyediaan transaksi tunai terutamanya untuk kawasan yang tidak mempunyai
infrastruktur Internet yang mencukupi dan stabil. Jadi selain daripada mesin juruwang
automatik atau automated teller machine (ATM MEPS), antara saluran lain yang
disediakan oleh institusi perbankan ialah ejen bank dan juga bank bergerak.

Bank-bank yang terbabit dalam ejen bank telah memberikan komitmen untuk
memperluaskan perkhidmatan ejen bank secara berperingkat dan menambah baik
perkhidmatan sedia ada. Antara perkhidmatan perbankan asas yang disediakan oleh ejen
bank adalah:

(i) mengambil deposit;

(ii) mengendalikan pengeluaran wang;
