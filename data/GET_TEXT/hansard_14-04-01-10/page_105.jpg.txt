DR.29.09.2021 99

dibeli pada bila-bila masa diperlukan. Sebaliknya, perlu dirancang dengan teliti sejajar
dengan dasar dan konsep pertahanan negara.

Saya amat bersetuju dengan perancang pembinaan base tentera udara di Bintulu.
Ini kerana ia akan dapat membantu secara tidak langsung mengawasi sempadan negara
di Kalimantan dan juga tiga empangan (dam) atau Murun Dam, Baleh Dam dan Bakun
Dam yang terletak di bawah seliaan Parlimen saya di Hulu Rajang, Tuan Yang di-Pertua.

Saya juga ingin mencadangkan kepada Kementerian Pertahanan agar jaringan
keselamatan, laluan sempadan Kalimantan dan Sarawak dengan izin Sarawak—
Kalimantan Borders Security Alignment perlu diwujudkan dengan kadar segera. Ini kerana
sekiranya sempadan negara tidak dikawal, maka ia mudah dibolosi oleh anasir luar.
Justeru, kerajaan perlu mempertingkatkan pelaburan dalam membangunkan sistem
pertahanan bagi mempersiapkan generasi masa hadapan untuk menghadapi cabaran
yang lebih getir pada masa yang akan datang.

Konsep Keluarga Malaysia hendaklah melibatkan fundamental rakyat Malaysia,
Tuan Yang di-Pertua. Cinta dan kasih kepada rakyat mestilah mengatasi agama, kaum,
warna kulit dan sempadan negeri. Sejarah negara hendaklah dihormati kerana
praktismenya tidak muncul kuat tanpa pengalaman suka dan duka pembinaan negara ini.
Cuma kepada negara, hendaklah satu sahaja yakni kepada Malaysia.

Justeru itu, saya ingin menekankan agar pemberian sama rata untuk semua kaum
di bawah semangat Keluarga Malaysia merentasi semua aspek pendidikan, sosial,
ekonomi, kesihatan dan lain-lain lagi. Saya juga sedar bahawa sebahagian besar
bumiputera masih lagi berpendapatan rendah dan miskin berbanding dengan etnik lain.
Namun hak kesamarataan perlu dititikberatkan dalam pelbagai aspek bagi memberikan
jaminan kepada rakyat Malaysia bahawa pimpinan Yang Amat Berhormat Perdana
Menteri mengambil berat keseluruhan rakyat di negara ini.

Pengambilan pelantikan kakitangan dalam sektor perkhidmatan awam juga harus
dilakukan berdasarkan merit dan kompetensi calon tanpa membabitkan sebarang kuota.
Semua warga Malaysia harus mempunyai peluang yang sama untuk dipertimbangkan
dalam persaingan yang dilakukan secara terbuka dan adil, Tuan Yang di-Pertua.

Saya turut ingin menyarankan agar perjawatan tinggi sektor awam dalam
kalangan anak Sarawak juga perlu diberi perhatian. Sekiranya Ketua Polis Negeri Sabah
merupakan anak jati Sabah, kenapa tidak anak jati Sarawak diberi peluang untuk menjadi
Ketua Polis di negeri Sarawak.

Selain daripada itu, pihak SPA juga harus mengkaji kaedah yang memastikan
semua kaum diberi tempat dalam perjawatan tinggi dalam kerajaan dan tidak didominasi
oleh sesuatu kaum sahaja. Ini adalah mencerminkan imej Keluarga Malaysia kita di mata
dunia, Tuan Yang di-Pertua.

Saya turut menyambut baik usaha yang dimulakan beberapa orang mantan
Perdana Menteri berhubung hal yang berkaitan dengan perjanjian MA63 komitmen Yang
Amat Berhormat Perdana Menteri Dato' Sri Ismail Sabri bin Yaakob untuk menyelesaikan
isu berhubung tuntutan Sabah dan Sarawak. Adalah gambaran jelas kesungguhan
Kerajaan Persekutuan untuk menyelesaikan secara tuntas. lsu berkenaan MA63 ini tidak
boleh dilewat-lewatkan lagi sebab itu sudah sekian lama dibincangkan. Saya berharap
agar satu keputusan konsensus akan dicapai dalam masa terdekat dan pengumuman
akan dibuat sebelum menjelang PRU akan datang.

Penutup, Tuan Yang di-Pertua. Tatkala berdepan dengan tidak ketentuan kemelut
ekonomi global disebabkan pandemik COVID-19, saya ingin menyarankan agar pelbagai
inisiatif bantuan rakyat yang sedia ada perlu di perhebatkan lagi. Bantuan Prihatin Rakyat,
Bakul Makanan, i-Citra dan apa sahaja inisiatif yang dapat membantu rakyat harus
diperbanyakkan lagi. Ini kerana usaha berterusan kerajaan akan merancakkan semula
ekonomi negara dan dilihat merudum sejak permulaan PKP awal tahun ini. Semoga
pembukaan banyak sektor ini akan membantu ramai peniaga untuk memulihkan semua
perniagaan mereka yang terjejas.

Saya menaruh harapan tinggi agar semua perancangan yang telah dibentangkan
ini dapat ditunaikan. Jangan berikan harapan dan janji palsu kepada rakyat kerana mereka
