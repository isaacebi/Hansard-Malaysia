80 DR.29.09.2021

Apabila hendak ubahsuai kediaman rasmi Perdana Menteri sebanyak RM35 juta,
tiada masalah, luluskan serta-merta. Apabila kita hendak hantar komputer riba kepada
anak-anak, kita tunggu, tunggu dan sampai hari ini, kita masih tunggu. Tidak malukah
Menteri-menteri yang duduk di sana... [Dewan riuh] Langsung tidak rasa malu punya.

Isu ketiga yang saya hendak sentuh...

Tuan Khalid bin Abd Samad [Shah Alam]: Yang lompat mana tahu malu...
[Ketawa]

Puan Teo Nie Ching [Kulai]: Itu saya sokong kenyataan Yang Berhormat Shah
Alam. Isu ketiga ialah...

Dato’ Dr. Mohd Khairuddin bin Aman Razali [Kuala Nerus]: Yang Berhormat
Shah Alam pun lompat dahulu. Dahulu Yang Berhormat Shah Alam lompat, sama juga.

Puan Teo Nie Ching [Kulai]: Saya hendak tanya, dalam ucapan Yang Amat
Berhormat Perdana Menteri telah menyatakan bahawa RM1.6 bilion akan diperuntukkan
untuk penggantian sebanyak 148 buah bangunan daif. Sebanyak RM1.6 bilion untuk 148
buah bangunan daif di sekolah-sekolah.

Saya sokong usaha ini, tetapi saya hendak tanya, kenapa untuk menggantikan
sebuah bangunan daif, kita perlu secara purata sebanyak RM10.8 juta. Bangunan ini
semua setaraf seperti Kediaman Rasmi Perdana Menteri, kah? Isu ini yang saya hendak
tanya. Ini kerana, di bawah Rancangan Malaysia Kesebelas, iaitu dari tahun 2016
sehingga 2020, sebanyak RM3.05 bilion diluluskan dan kita guna duit itu untuk
memperbaiki sebanyak 773 buah sekolah di seluruh Malaysia. Kos purata tidak sampai
RM4 juta pun.

Akan tetapi, sekarang secara tiba-tiba di bawah Rancangan Malaysia Kedua
Belas kos purata untuk mengganti sebuah bangunan daif kosnya melonjak kepada
RM10.8 juta. Bukan itu sahaja, kerajaan telah meluluskan sebanyak RM848 juta untuk
mendirikan empat buah kompleks sekolah dan sebanyak lima buah sekolah baharu kos
puratanya adalah sebanyak RM94 juta.

Timbalan Yang di-Pertua [Dato’ Mohd Rashid Hasnon]: Yang Berhormat, sila
rumuskan Yang Berhormat.

Puan Teo Nie Ching [Kulai]: Jadi, saya hendak tanya, sekarang saya di sini
hendak minta KPM ataupun Menteri EPU sila bagi satu /ist yang terperinci, senarai yang
terperinci, saya hendak tahu di antara 148 buah bangunan daif itu, saya minta semua
senarai. Saya hendak tahu siapa kontraktor, apa skop kerja, bilakah akan mula kerja itu
dan sekolah-sekolah itu terletak di dalam negeri mana? Juga untuk empat buah kompleks
sekolah dan lima buah sekolah baharu itu- berapa buah sekolah SMK, SK, SJK (C) dan
juga SJK(T). Ini kerajaan Keluarga Malaysia, kan? Tidak akanlah mereka lupa keperluan
SJK(C) dan juga SJK(T). Sekian sahaja, terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kulai. Seterusnya saya jemput Yang Berhormat Libaran, 12 minit.

5.27 ptg.

Datuk Zakaria bin Mohd. Edris @ Tubau [Libaran]: Terima kasih Tuan Yang
di-Pertua oleh sebab memberi peluang kepada Libaran untuk mengambil bahagian dalam
perbahasan Rancangan Malaysia Kedua Belas, dan salam sejahtera kepada rakan-rakan
saya yang berada di dalam Dewan yang mulia ini.

Tuan Yang di-Pertua, pertama sekali saya ingin mengucapkan syabas kepada
kerajaan bahawa Rancangan Malaysia Kedua Belas yang dibentangkan merupakan juga
satu rancangan yang memberi keutamaan kepada aspek kebajikan, perlindungan sosial
dan juga mempunyai unsur-unsur berpaksikan kepada rakyat. Alhamdulillah.

Timbalan Yang di-Pertua [Dato’ Mohd Rashid Hasnon]: Yang Berhormat,
minta mikrofon itu rapat dengan mulut. Mikrofon tidak berapa dengar. Ya, begitu.
