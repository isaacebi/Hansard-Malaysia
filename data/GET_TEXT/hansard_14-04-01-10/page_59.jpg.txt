DR.29.09.2021 53

Tuan Yang di-Pertua, kami juga menghadapi isu lost generation and generation
scarring dengan izin. Ini adalah perkara yang penting sebab kita cakap tentang modal
insan tetapi modal insan kita untuk masa hadapan akan menjadi generasi yang tercalar
dan ini akan meninggalkan satu parut pada masa hadapan. Saya juga ingin menyentuh
tentang social safety net, ini penting ya.

Hari ini kita dimaklumkan bahawa hampir 400,000 orang rakyat kita kerja sendiri
dan kebanyakan mereka tidak membuat caruman kepada Kumpulan Wang Simpanan
Pekerja (KWSP) atau Social Security Organisation (SOCSO) tetapi pemimpin kita
mencadangkan wang simpanan hari tua digunakan sekarang. Dari manakah social safety
net ini dalam 10 tahun ke hadapan sekiranya mereka mengeluarkan wang KWSP?

Jadi, apa yang saya hendak tekankan adalah apa pun yang kita buat dalam
Rancangan Malaysia Ke-12 ini kita fikirkan aw/awiyat, priority first. Mana yang sepatutnya
dikedepankan dibuatkan dahulu mestilah diikut. Jadi, saya bercakap terus, habis sudah
ini Tuan Yang di-Pertua kerana apa dari segi awlawiyatnya atau prioritynya kalau hendak
renovate rumah kediaman Perdana Menteri.

Kalau hendak nampakkan kita punya imej naik Tuan Yang di-Pertua, kita tengok
kalau ada integriti. Itu lebih menaikkan imej Malaysia dalam membudayakan cara kita
kerja dalam Malaysia. Kalau kita tengok dalam forecast Fitch Solutions Country Risk
sudah turun pun daripada 6.4 peratus kepada 7.4 peratus kerana hasil turun dan bayaran
rangsangan kita meningkat.

Jadi, kita tidak gunalah rancang elok-elok, semua atas paper atau kertas elok
tetapi kita mesti membudayakan integriti dalam hidup kita. Jadi, itulah yang saya hendak
sampaikan. Moga Allah memberikan kita segala kebaikan dunia dan akhirat. Terima kasih.

Dato’ Sri Azalina Othman Said [Pengerang]: Terima kasih Yang Berhormat
Pandan. Sekarang saya menjemput Yang Berhormat Jerantut.

3.13 ptg.

Dato’ Haji Ahmad Nazlan bin Idris [Jerantut]: Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih Tuan
Yang di-Pertua kerana turut memberikan saya ruang untuk sama-sama mengambil
bahagian dalam perbahasan Rancangan Malaysia Ke-12 yang telah dibentangkan oleh
Yang Amat Berhormat Perdana Menteri tempoh hari. Saya juga hendak merakamkan
tahniah kepada kerajaan yang telah berjaya membentangkan Rancangan Malaysia Ke-12
walaupun kita terlewat daripada jangkaan awal.

Daripada segi perancangan Rancangan Malaysia Ke-12 ini, nampaknya
merupakan antara yang terbaik yang disediakan oleh kerajaan. Cuma yang menyesalkan
saya sedikit adalah daripada segi pelaksanaan dan pencapaiannya. Berdasarkan
suasana semasa yang kita masih lagi bergelut dengan wabak COVID-19, rancangan yang
kita laksanakan walaupun nampak baik kemungkinan akan berhadapan dengan beberapa
masalah kerana suasana yang ada tidak begitu mengizinkan kita untuk melaksanakan
perancangan dalam keadaan biasa.

Kritikal dan juga masalah yang wujud tentang pelaksanaan seharusnya
mengambil iktibar, seharusnya setiap kita mengambil iktibar terutamanya di peringkat
pelaksanaan. Suasana dalam RMKe-12 dengan 11 nyata berbeza kerana RMKe-11 kita
tidak berhadapan dengan kemelut seperti ini. Sebarang kepincangan dan masalah yang
timbul ketika pelaksanaan dalam Rancangan Malaysia Ke-11 seharusnya diambil
pengajaran oleh kerajaan ketika melaksanakan RMKe-12.

Mengambil contoh dalam pengeluaran makanan negara, Malaysia masih lagi
bergelut untuk menghasilkan makanan jumlah pengeluaran makanan yang tinggi apatah
lagi untuk kita bergelar sebagai negara pengeksport makanan. Walaupun negara kita ini
dikurniakan oleh Allah Subhanahu Wa Ta’aala dengan suasana yang sangat baik, muka
buminya, iklimnya, tenaga kepakarannya tetapi kita masih lagi bergantung kepada import
makanan.

Tuan Yang di-Pertua, kalau kita lihat import makanan negara pada tahun 2020
telah menunjukkan kepada kita sebanyak RM55.5 bilion yang kita import dari luar negara.
