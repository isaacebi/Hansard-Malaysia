DR.29.09.2021 87

sebanyak 500 ribu metrik tan setahun. Saya fikir peningkatan ini wajar supaya pendapatan
para pekebun kecil mendapat pembelaan dan seterusnya merapatkan jurang pendapatan
antara bandar dan luar bandar.

Tuan Yang di-Pertua, bagi menjadikan Malaysia sebuah negara berteknologi
tinggi menjelang tahun 2025, sistem pendidikan perlu melahirkan modal insan yang
berkualiti dan berkemahiran tinggi untuk memenuhi kehendak industri. Untuk mencapai
matlamat ini, Kementerian Pendidikan perlu memainkan peranan yang besar untuk
melestarikan ekosistem pendidikan negara menerusi platform pendidikan digital.

01800

Hal ini bertujuan untuk melahirkan generasi yang fasih digital, berpotensi tinggi
dan berinovasi bagi menggunakan teknologi digital pada masa yang akan datang. Oleh
itu, Pelan Pendidikan Digital di peringkat sekolah dan pengajian tinggi perlu dipercepatkan
bagi memastikan akses yang lebih meluas kepada pendidik yang berkualiti.

Soalan saya, apakah status terkini pelaksanaan Pelan Pendidikan Digital dan
bilakah ia akan dilaksanakan? Pandemik COVID-19 telah memperlihatkan satu
gelombang besar dalam jurang digital yang wujud antara pelajar di bandar, kawasan
bandar dan di luar bandar bagi tujuan pembelajaran atas talian. Permasalahan yang
dihadapi oleh para pelajar di kawasan luar bandar dan pedalaman amat kritikal.

Antara isu ini berbangkit sepanjang sesi pengajaran dan pembelajaran di rumah
iaitu PdPR ialah pencapaian internet dan ketiadaan peranti elektronik. Begitu juga dengan
para guru, khususnya di luar bandar tidak dibekalkan dengan latihan dan kelengkapan
berbagai-bagai peranti elektronik untuk melaksanakan dan merakamkan sesi sekolah
secara maya. Pandemik COVID-19 juga telah menunjukkan kepada kita bahawa sistem
pendidikan negara dan prasarana digital negara masih jauh ketinggalan.

Saya difahamkan sehingga bulan Ogos 2021, sebanyak 94 peratus kawasan
berpenduduk telah mendapat liputan 4G. Kelajuan perkhidmatan jalur lebar mudah alih
telah mencapai 29.1 megabits per second. Soalan saya, di manakah kawasan yang masih
belum mendapat liputan 4G? Adakah kawasan Jempol tergolong dalam enam peratus
kawasan yang masih belum mendapat liputan tersebut?

Saranan saya, kerajaan harus berpandangan jauh dan merancang untuk
mengusahakan kaedah pembelajaran secara atas talian dengan lebih jelas dan lebih
serius agar dapat dipraktikkan dengan lebih berkesan. Selain daripada itu, saya juga
berharap jurang digital ini berkurangan menjelang separuh penggal RMKe-12.

Fasiliti kesihatan. Pandemik COVID-19 telah menguji sistem kesihatan negara
yang tersedia ada. Peningkatan jangkitan gejala yang serius sebelum ini telah meletakkan
hospital awam dalam situasi yang hampir lumpuh. Mengambil kira iktibar daripada perkara
ini, saya ingin berterima kasih kepada kerajaan yang begitu komited untuk
memperkukuhkan sistem penjagaan kesihatan demi memastikan rakyat kekal sihat dan
produktif.

Keputusan ini dibuat oleh kerajaan mengehadkan pelaksanaan _projek
pembangunan adalah bertepatan dengan keperluan semasa untuk berfokus kepada
melindungi nyawa dan kehidupan rakyat. Sesungguhnya, rakyat menaruh harapan yang
tinggi kepada kerajaan untuk mencari solusi terbaik menerusi RMKe-12, lebih-lebih lagi
apabila kerajaan memasuki fasa endemik yang menjalani kehidupan bersama COVID-19.

Walau bagaimanapun, dalam masa yang sama, kerajaan perlu mengambil kira
penyakit-penyakit lain dan memberi perhatian kepada hospital yang sedia ada. Di Hospital
Jempol misalnya, terdapat sekitar 130 ribu orang penduduk. Namun, perkhidmatan
kesihatan di sini masih membimbangkan akibat kekurangan fasiliti-fasiliti khidmat
kesihatan. Ramai dalam kalangan penduduk terpaksa menuju ke Hospital Tuanku
Ampuan Najihah di Seremban kerana ketiadaan perkhidmatan pakar di Jempol.

Perkara ini sudah tentulah membebankan masyarakat setempat kerana terpaksa
ke hospital di Seremban dengan masa, wang ringgit dan juga keadaan yang terpaksa
berbelanja dengan masa dan sebagainya. Saya amat berharap agar kerajaan dapat
menaiktarafkan fasiliti dan menambah baik khidmat kesihatan yang sedia ada di Hospital
Jempol demi kebaikan masyarakat setempat.
