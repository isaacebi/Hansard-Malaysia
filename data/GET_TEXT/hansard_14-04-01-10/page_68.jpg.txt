62 DR.29.09.2021

3.54 ptg.

Datuk Seri Haji Salahuddin bin Ayub [Pulai]: Bismillahi Rahmani Rahim. Tuan
Yang di-Pertua, terima kasih kerana saya juga diberikan peluang untuk membahaskan
Rancangan Malaysia Kesebelas dan saya berminat untuk pergi kepada Bab 4 dalam tajuk
‘Meningkatkan Pertahanan, Keselamatan dan Kedaulatan Negara’.

Tuan Yang di-Pertua, saya berasa negara yang ada pada hari ini di bawah
pentadbiran Yang Amat Berhormat Perdana Menteri yang kesembilan, yang hanya punya
tiga majoriti, seharusnya jangan leka dan jangan lalai tentang perkara yang sangat penting
dalam tajuk yang saya akan berucap pada petang ini tentang regional issues ataupun
tentang geopolitical in Southeast Asia, dalam bab yang akan menentukan sama ada
negara kita akan dapat memposisikan kedudukan kita, kekuatan kita dan kedaulatan kita
dalam merancakkan dan dalam percaturan politik antarabangsa yang sangat
membimbangkan.

Apabila Amerika Syarikat mengambil keputusan menarik segala logistik dan
ketenteraan dari Iraq dan Afghanistan, ia boleh kita anggap sebagai apa yang ditulis dalam
artikel terbaru, dengan izin ‘The Return of Containment’ yang kita akan melihat fasa kedua
Cold War policy yang telah berlaku apabila runtuhnya Tembok Berlin, dan sekarang
berlaku Perang Dingin di antara Amerika, China dan Russia yang baru-baru ini diistilahkan
dengan nafas baru berlakunya ‘perang dagang’ di antara US dan China.

Tuan Yang di-Pertua, adalah penting bagi negara Malaysia untuk mengambil satu
tindakan diplomatik yang bijak. Saya menekankan perkara ini. Jangan terleka dan terlalai
kerana faktor politik Malaysia dan dalam keadaan, dengan izin, instability dengan hanya
ada tiga majoriti, akan mengakibatkan kita akan tersasar dan akan terjebak permainan di
antara dua kuasa besar dunia ini, yang saya istilahkan dengan apa yang dikatakan, ‘torn
between two lovers, feeling like a fool’. Ini sangat penting.

Jangan menjadikan negara kita ini diratah ataupun menjadi mangsa kepada
percaturan yang sangat kritikal dan akan menjadi suatu kenyataan sekiranya Malaysia
gagal untuk memainkan peranan diplomatik yang efektif dan efisien di peringkat regional
dan juga di peringkat antarabangsa.

Saya harap jangan lagi ada lagi dalam kalangan Menteri Kabinet yang bercakap
di atas pentas antarabangsa yang meraikan China ini sebagai ‘big brother’. Itu satu
kesilapan yang sangat memalukan negara.

Malaysia pernah ada rekod dan track record yang baik pada zaman mantan Yang
Amat Berhormat Tun Haji Abdul Razak bin Dato' Hussein dengan lahirnya para diplomat
dan Menteri Luar yang world-class seperti Yang Berhormat Tan Sri Muhammad Ghazali
Shafie.

Kita ada Menteri Luar pada waktu itu dari Singapura iaitu S. Rajaratnam, Adam
Malik dari Indonesia pada ketika itu dan Carlos P. Romulo dari Filipina. Sebelum itu, Dasar
Luar China di bawah Chou En-lai walau apa pun yang berlaku pada waktu itu telah
berjaya, paling tidak pun mengiktiraf usaha Malaysia dengan idea the Zone of Peace,
Freedom and Neutrality (ZOPFAN) Asia Tenggara sebagai sebuah rantau, zon yang
aman, bebas dan berkecuali dan diperkukuhkan oleh Presiden Suharto yang mengetuai
apa yang dikatakan, Non-Aligned Movement, yang paling tidak pun, menyumbang kepada
kestabilan politik di serantau dan Malaysia dianggap sebagai negara yang punya
penghormatan yang tinggi dalam kalangan rakan-rakan diplomatik pada masa dan ketika
itu.

Oleh itu Tuan Yang di-Pertua, apabila Amerika meninggalkan Afghanistan dan
Iraq, di manakah hala tuju Amerika sekarang ini?

Kita mungkin akan terperangkap, caught in the between, dengan izin, sekiranya
kita tidak memposisikan kedudukan kita di mana kita melihat China yang ada pada hari ini
telah mula menunjukkan sikap yang mungkin berbeza dengan pendekatan Amerika
Syarikat.
