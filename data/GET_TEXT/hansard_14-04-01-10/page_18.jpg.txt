12 DR.29.09.2021

peperiksaan pusat dilaksanakan melalui Sijil Pelajaran Malaysia (SPM). Sekian, Terima
kasih.

Timbalan Yang di-Pertua [Dato' Mohd Rashid Hasnon]: Sila, soalan tambahan
pertama Yang Berhormat Jerai.

Tuan Sabri bin Azit [Jerai]: Terima kasih Yang Berhormat Timbalan Menteri.
Untuk soalan tambahan, apakah usaha-usaha KPM untuk memastikan yang pertamanya
proses PdP Pendidikan Islam yang cukup efektif agar kefahaman Islam sebenar dapat
dihayati oleh murid dan yang keduanya, apakah usaha KPM mewujudkan kelas aliran
agama KAA untuk murid berkeperluan khas, ketidakupayaan penglihatan Tingkatan 4 dan
5 di Sekolah Menengah Pendidikan Khas (Cacat Penglihatan) Setapak bagi
membolehkan murid-murid ini dapat mengambil aliran agama di peringkat pengajian
tinggi.

Sekarang di SMPK, Masalah Penglihatan Setapak hanya wujud aliran KA untuk
menengah rendah. Sekian.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Jerai. Sila Yang Berhormat Timbalan Menteri.

Datuk Mohamad bin Alamin: Terima kasih, Yang Berhormat. Untuk makluman,
Kementerian Pendidikan Malaysia akan terus memperkasakan kefahaman tentang
kurikulum Pendidikan Islam dalam kalangan guru Pendidikan Islam (GPI) melalui siri-siri
kursus yang akan diberikan secara berterusan, ya bagi memastikan proses pengajaran
dan pembelajaran (PdP) dapat dilaksanakan dengan lebih berkesan agar dapat
melahirkan murid-murid yang memahami dan menghayati ajaran Islam yang sebenar.

Di samping itu, KPM akan terus memberi kefahaman juga kepada para pegawai
pendidikan di peringkat Jabatan Pendidikan Negeri, di peringkat Jabatan Pejabat
Pendidikan Daerah agar mereka dapat kepakaran, ilmu secukupnya dan seterusnya
mereka akan membimbing para guru yang mengajar subjek Pendidikan Islam ini secara
lebih berterusan. insya-Allah, proses ini akan berterusan.

Bagi soalan yang kedua, saya mengambil maklum tentang soalan yang kedua
untuk murid berkeperluan khas. insya-Allah kita mengambil maklum tentang cadangan itu.
Kita akan bagi maklumat selanjutnya selepas ini. Terima kasih.

Timbalan Yang di-Pertua [Dato' Mohd Rashid Hasnon]: Baik. Ada soalan
tambahan kedua? Sila Yang Berhormat Merbok.

Puan Nor Azrina binti Surip [Merbok]: Terima kasih Tuan Yang di-Pertua, saya
sebenarnya ada menerima surat daripada- Eh! Ini soalan nombor enam, kan?

Timbalan Yang di-Pertua [Dato' Mohd Rashid Hasnon]: Bukan, soalan nombor
lima.

Puan Nor Azrina binti Surip [Merbok]: Sorry, sorry.

Timbalan Yang di-Pertua [Dato' Mohd Rashid Hasnon]: Tidak apa. Saya bagi
peluang kepada Yang Berhormat Pokok Sena. Sila.

Dato’ Mahfuz bin Haji Omar [Pokok Sena]: Baik, terima kasih Tuan Yang di-
Pertua. Yang Berhormat Menteri, antara kenyataan yang dibuat oleh Menteri Kanan
Pendidikan ialah kekurangan guru yang kita dihadapi sekarang ini antaranya dalam
pendidikan agama Islam. Walaupun kita telah mempunyai graduan-graduan Pendidikan
Islam saban tahun daripada IPG dan IPT, tetapi masih tidak mencukupi.

Jadi, saya hendak dapatkan penjelasan daripada Yang Berhormat Menteri,
berapakah sebenarnya jumlah guru Pendidikan Islam yang sedia ada dan berapa
keperluan tambahan yang perlu dicari dan apakah langkah-langkah yang diambil untuk
memastikan ini supaya kecukupan guru di dalam pendidikan Islam ini dapat diatasi.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri.
