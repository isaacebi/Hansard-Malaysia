86 DR.29.09.2021

Tuan Yang di-Pertua, masalah perumahan ‘generasi kedua’ FELDA telah lama
membelenggu warga peneroka di seluruh negara. Hampir lapan tahun isu ini menjadi topik
pendebatan dan perbualan dalam kalangan peneroka. Menerusi pengumuman yang
dibuat oleh Yang Amat Berhormat Perdana Menteri untuk memperkenalkan sebuah model
pembangunan perumahan yang berdasarkan konsep bina sendiri telah memberikan nafas
baru kepada peneroka.

Di kesempatan ini juga, saya menzahirkan ucapan terima kasih kepada kerajaan
yang sememangnya prihatin dengan permasalahan warga peneroka FELDA. Pada
pendapat saya, pelaksanaan konsep sebegini ternyata lebih berkesan jika dibandingkan
dengan projek perumahan generasi baru FELDA yang memerlukan suntikan subsidi tinggi
daripada kerajaan dan seterusnya menjejaskan aliran Kewangan FELDA.

Soalan saya, berapakah sasaran bilangan rumah yang akan dibina menjelang
penghujung RMKe-12? Berapakah bilangan warga peneroka yang dijangka akan
mendapat manfaat daripada pelaksanaan konsep bina sendiri ini? Bagaimanakah reka
bentuk standard yang dimaksudkan oleh kerajaan?

Berdasarkan maklum balas awal yang saya terima berhubung dengan insentif ini,
rata-rata peneroka menyuarakan kebimbangan berhubung soal kelengkapan infrastruktur.
Hal ini kerana kemudahan asas seperti jalan raya, sistem perparitan, elektrik dan air
merupakan keperluan di sebuah kawasan perumahan. Oleh yang demikian, saya ingin
mendapatkan penjelasan dan penerangan lanjut secara terperinci daripada kerajaan
berhubung perkara ini.

Seterusnya, saya juga ingin mendapatkan kepastian berkaitan status projek
perumahan generasi baru FELDA yang masih lagi terbengkalai termasuk di kawasan
Pengerang. Di kawasan saya sahaja terdapat lima projek, tiga projek yang masih
terbengkalai, iaitu: Palong 8- 85 peratus; Palong 16- 55 peratus; dan Palong 12- 46
peratus. Total keseluruhan melibatkan 654 unit rumah di mana projek ini terbiar dan
terbengkalai.

Semakin tinggi kos yang bakal dilibatkan. Peribahasa Melayu menyebut kata,
‘Kerja bertangguh tidak menjadi, kerja beransur tidak bertahan’. Justeru itu, saya berharap
agar perkara ini diperhalusi dan dapat mencapai penyelesaian terbaik supaya nasib warga
Peneroka FELDA ini di seluruh negara mendapat pembelaan yang menyeluruh.

Tuan Yang di-Pertua, setelah 64 tahun negara mencapai kemerdekaan masalah
kemiskinan masih lagi sinonim dengan kawasan luar bandar ditambah pula pandemik
COVID-19 yang melanda negara telah merencatkan lagi usaha kerajaan untuk membasmi
kemiskinan. Hal ini terbukti apabila Bank Dunia juga turut menganggarkan berlakunya
peningkatan penduduk miskin tegar dunia dengan jumlah tambahan seramai 97 juta pada
tahun 2020.

Kemiskinan luar bandar di pengaruhi oleh jurang peluang pekerjaan yang terhad
berbanding di bandar. Oleh itu, peluang dan ruang untuk penduduk di luar bandar
menceburkan diri dalam bidang ekonomi masih rendah. Memandangkan Yang Amat
Berhormat Perdana Menteri yang dilahirkan dan dibesarkan daripada keluarga penoreh
getah serta amat memahami kesusahan penduduk di luar bandar, izinkan saya untuk
menyuarakan isi hati pekebun kecil berkaitan dengan Insentif Pengeluaran Getah (IPG).

Berdasarkan paras harga efektif ataupun harga lantai IPG semasa iaitu RM2.50
sekilo, pendapatan pekebun kecil adalah sebanyak RM1,187 sebulan dengan purata
keluasan 1.9 hektar dan hasilnya sebanyak 3,000 kilo per hektar setahun. Sekiranya harga
lantai IPG ditingkatkan kepada RM3 sekilo maka pendapatan pekebun kecil akan
meningkat kepada RM1,425 sebulan. Peningkatan sebanyak RM238 sebulan_ ini
bersamaan dengan 20.05 peratus.

Oleh itu, saya ingin mencadangkan agar kerajaan meningkatkan paras harga
pengaktifan ataupun harga lantai IPG kepada RM3.50 sekilo supaya pendapatan pekebun
kecil dapat ditingkatkan kepada RM1,663 sebulan. Peningkatan sebanyak RM476
sebulan ini bersamaan dengan 40.1 peratus.

Peningkatan kadar IPG sebanyak RM1 melibatkan penambahan kewangan
kerajaan sebanyak RM500 juta sahaja dengan mengambil kira pengeluaran negara
