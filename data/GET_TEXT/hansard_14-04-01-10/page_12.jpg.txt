6 DR.29.09.2021

Melangkah ke hadapan, Kementerian Pertanian dan Industri Makanan telah
merangka Pelan Tindakan Dasar Sekuriti Makanan Negara 2021 hingga tahun 2025 bagi
meningkatkan lagi daya tahan sistem makanan agar kekal utuh dalam menghadapi
sebarang tekanan.

Antara strategi utama yang digariskan di bawah pelan tindakan DSMN adalah
merangkumi:

(i) memperluaskan adaptasi teknologi dalam sistem makanan
sebagai satu langkah pragmatik untuk mempertingkatkan lagi
kecekapan dan produktiviti sistem ini berteraskan  skala
economical dan pertanian mampan;

(ii) untuk memperkasakan penyelidikan dan pembangunan
berteraskan sekuriti makanan ke arah meningkatkan kapasiti
pengeluaran makanan dan input pertanian seperti makanan
ternakan, baka dan juga benih berkualiti secara domestik;

(iii) memperkasa_ ketersediaan data sekuriti makanan bagi
mengenal pasti dan memantau tahap  sekuriti makanan
penduduk Malaysia berdasarkan locality;

(iv) menterjemahkan aspirasi dengan izin food security as a shared
responsibility dengan memfokuskan usaha untuk
memperluaskan kolaborasi strategik berteraskan  sekuriti
makanan antara kementerian, kerajaan-kerajaan negeri dan
juga sektor swasta; dan

(v) untuk memperkukuh tadbir urus, merentas jabatan dan agensi-
agensi untuk merapatkan jurang dalam sistem makanan bagi
meningkatkan kecekapan pemantauan makanan negara.

MAFI yakin strategi-strategi yang telah kita kenal pasti akan dapat menyumbang
kepada usaha untuk memperkukuhkan Sekuriti Makanan Negara dengan:

(i) memastikan keberadaan makanan yang selamat dengan harga
yang berpatutan di pasaran;

(ii) meningkatkan pengeluaran makanan secara domestik bagi
memastikan ketersediaan makanan yang mencukupi khususnya
bagi menjamin kestabilan harga makanan;

(iii) meningkatkan kerjasama dan komitmen sektor swasta, badan-
badan kerajaan dan NGO serta rakyat bagi mengoptimumkan
lagi sumber; dan

(iv) untuk menjamin kesiapsiagaan negara dalam menghadapi krisis
sekuriti makanan serta mendukung kestabilan dan ketahanan
sistem makanan negara.

Jadi untuk makluman Ahli Yang Berhormat, kerajaan juga telah menubuhkan
Jawatankuasa Dasar Sekuriti Makanan (FSCC) yang dipengerusikan oleh Yang Amat
Berhormat Perdana Menteri untuk meneliti isu-isu yang berkaitan sekuriti makanan secara
menyeluruh dan MAFI akan terus berusaha untuk merapatkan jurang dalam sistem
makanan bagi menjamin kestabilan dan kemampanan sistem ini terutamanya ketika kita
menghadapi COVID-19. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Besut, satu soalan tambahan.

Dato’ Seri Haji Idris bin Jusoh [Besut]: Terima kasih kepada kementerian atas
strategi-strategi dan pelaksanaan yang dibuat untuk memastikan Sekuriti Makanan
Negara. Saya hendak tahu apakah tindakan-tindakan yang telah diambil, yang telah
digunakan oleh kementerian menggunakan manfaat teknologi IR4.0 dan juga pertanian
pintar dalam memastikan keselamatan makanan negara.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri, satu minit.
