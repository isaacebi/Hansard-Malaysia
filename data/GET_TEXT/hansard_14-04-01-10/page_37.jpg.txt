DR.29.09.2021 31

01200

Ini merupakan pengumuman yang baik, yang disambut penuh harapan oleh
rakyat-rakyat jelata yang terkesan pada waktu ini.

Pertamanya, kami di Warisan mengucapkan terima kasih kepada Duli Yang Maha
Mulia Seri Paduka Baginda Yang di-Pertuan Agong kerana menitahkan kerjasama
dwipartisan di antara kerajaan dan pihak pembangkang perlu direalisasikan serta Yang
di-Pertuan Agong juga menitahkan ahli politik supaya tidak menjadikan rakyat sebagai
taruhan untuk mencapai agenda tertentu.

Seterusnya, kami juga ingin mengucapkan terima kasih kepada kerajaan kerana
menunaikan apa yang telah dititahkan oleh Yang di-Pertuan Agong. /nsya-Allah, rakyat
akan menterjemahkan perbuatan murni kerajaan sekarang yang diterajui oleh Yang Amat
Berhormat Bera. Ini juga menunjukkan bahawa kami di pihak Pembangkang, boleh
memainkan peranan bersama-sama dengan kerajaan dalam menjaga kebajikan rakyat,
sekali gus menyumbang ke arah pemulihan negara Keluarga Malaysia yang kita canang-
canangkan.

Tuan Yang di-Pertua, setelah 55 tahun kita merancang melalui rancangan-
rancangan pembangunan Malaysia dari RMKe-1 sehingga RMKe-11, sering kali kita
mendengar pemimpin dari Sabah dan Sarawak mengeluh kerana pengagihan peruntukan
pembangunan. Hakikatnya apa yang kita lihat sekarang, Sabah dan Sarawak
mengungguli carta sebagai negeri yang paling mundur daripada segi pembangunan
landskap, ekonomi, infrastruktur- infrastruktur dan pembangunan modal insan walaupun
peruntukan sentiasa diberikan. Persoalannya, di manakah silapnya? Sampai_ bilakah
Sabah harus menunggu? Sampai bila hak-hak kami akan dipulangkan?

Kita sudah mempunyai pelan di bawah Wawasan Kemakmuran Bersama 2030
untuk rakyat Sabah, tetapi strategi implementasi di akar umbi melalui agensi pelaksana
selalunya gagal. Kerja-kerja membangunkan Sabah dan landskap memerlukan
pemahaman yang luas. Ada dua aspek yang perlu diberi perhatian.

Pertama, mengkaji demografi di Sabah bukan sahaja dari sudut keluasan dan
kepadatan penduduk sahaja, tetapi bentuk geografi, budaya, latar belakang ekonomi
penduduk di Sabah.

Kedua, lebih 55 tahun peruntukan ke Sabah dan Sarawak tidak mencerminkan
sumbangan yang telah diberikan oleh kedua-dua wilayah ini. Malah, strategi pengagihan,
peruntukan yang diguna pakai sebelum ini ternyata gagal dalam mengimbangi taraf hidup
rakyat Sabah dan Sarawak berbanding mereka yang di Semenanjung Malaysia.

Untuk tahun pertama RMKe-12, sebanyak RM69 bilion peruntukan disediakan
untuk seluruh negara yang mana Sabah dan Sarawak diperuntukkan RM9.13 bilion.
Sejumlah RM4.66 bilion untuk Sabah, RM4.47 bilion untuk Sarawak. Jika dikira,
peruntukan ini hanya mencukupi 13 peratus daripada jumlah keseluruhan peruntukan
yang mana 87 peratus lagi akan diperuntukkan bagi Semenanjung Malaysia.

Persoalannya, di manakah perubahan dan keadilan untuk Sabah dan Sarawak?
Inikah konsep Wawasan Kemakmuran Bersama dan semangat Keluarga Malaysia yang
sering kita canang-canangkan? Disebabkan itu, saya ingin bertanya, berapakah jumlah
peratusan peruntukan pembangunan yang diperuntukkan ke Sabah bagi setiap
perancangan Malaysia dari yang pertama hingga ke-12? Saya ingin tahu di setiap RMK
itu, berapakah jumlah sumbangan tahunan Kerajaan Negeri Sabah kepada Kerajaan
Persekutuan dalam tempoh yang sama?

Tuan Yang di-Pertua, isu ketidakseimbangan pembangunan fizikal dan
sosioekonomi di antara Semenanjung Malaysia berbanding Sabah dan Sarawak tidak
akan dapat diselesaikan selagi Malaysia Agreement 1963 (MA63) tidak ditunaikan oleh
Kerajaan Persekutuan. Soalan saya, apakah perkembangan terkini Jawatankuasa Khas
Kabinet untuk menyemak perjanjian 1963 itu, isu perkongsian hasil kerajaan untuk Sabah
dan Sarawak?

Kedua, adakah kerajaan pernah mengemukakan laporan kemajuan ataupun
progress report, dengan izin, mengenai perjanjian 1963 kepada Pertubuhan Bangsa-
Bangsa Bersatu sebagaimana yang dikehendaki oleh badan antarabangsa itu? Kalau ya,
