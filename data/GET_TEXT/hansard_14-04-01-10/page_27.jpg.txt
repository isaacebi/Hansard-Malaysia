DR.29.09.2021 21

pengendalian pelancong berlesen dengan MOTAC. Hampir 700 ejen MM2H, lebih 8,000
orang pemandu pelancong seluruh negara juga telah dibantu dan juga lebih 2,800
pengendali inap di desa juga telah dibantu.

Bantuan-bantuan lain yang diberikan adalah seperti pelanjutan diskaun bil elektrik
kepada penggiat industri, pengusaha hotel, pengendali taman tema, pusat konvensyen
dan sebagainya sebanyak sepuluh peratus sehingga 31 Disember 2021.

Pengecualian cukai pelancongan dan juga cukai perkhidmatan kepada
pengusaha hotel juga diberikan sehingga 31 Disember 2021 oleh Jabatan Kastam Diraja
Malaysia. Penangguhan pembayaran ansuran cukai pendapatan bulanan oleh syarikat
juga telah diberikan oleh LHDN dan Skim Subsidi Upah juga diberikan oleh PERKESO
untuk mereka.

Insentif-insentif yang bukan berbentuk kewangan juga telah diadakan iaitu
kelonggaran yang berkaitan dengan kompaun, iaitu diskaun pembayaran kompaun
sebanyak 40 peratus kepada semua pengusaha pelancong dan pemandu pelancong yang
dikenakan kompaun oleh MOTAC sebelum 31 Disember 2021.

Pelanjutan tempoh pembayaran kompaun sehingga 31 Disember 2021 bagi
semua kompaun yang dikeluarkan kepada syarikat dan juga pemandu pelancong yang
berlesen. Pengecualian kompaun kepada pengusaha pelancong dan pemandu pelancong
yang gagal membaharui lesen dalam tempoh yang ditetapkan yang disebabkan oleh
Perintah Kawalan Pergerakan (PKP) dengan syarat permohonan lengkap perlu
dikemukakan dalam masa 60 hari selepas tamat PKP atau pun PKPD. Berkaitan dengan
pengecualian fi kepada pengusaha pelancongan pula...

Timbalan Yang di-Pertua [Dato' Mohd Rashid Hasnon]: Ringkaskan jawapan
ini, Yang Berhormat Timbalan Menteri. Ringkaskan.

Datuk Seri Dr. Santhara: Pengecualian fi, atau pun pembaharuan lesen dan juga
lesen-lesen tambahan bagi pengusaha-pengusaha pelancongan yang memohon
pembaharuan lesen bermula dari 17 Mac 2020 sehingga 31 Disember 2021.
Pengecualian fi, pembaharuan lesen dan juga lesen-lesen tambahan bagi pengusaha-
pengusaha pelancongan dan juga pemandu pelancong yang belum mendapat kelulusan
pembaharuan lesen yang disebabkan oleh yang disebabkan oleh Perintah Kawalan
Pergerakan juga diberikan sehingga 31 Disember 2021.

Pengecualian fi bagi pembaharuan lesen dan lesen-lesen tambahan juga telah
mendapat keputusan iaitu yang sebelum ini juga yang terjejas dengan aktiviti PKP juga
diberikan sehingga 31 Disember 2021. Ada juga beberapa inisiatif yang lain yang boleh
saya maklumkan kepada Yang Berhormat secara bertulis.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri. Saya...

Dato’ Haji Che Abdullah bin Mat Nawi [Tumpat]: Tumpat.

Tuan Muhammad Bakhtiar bin Wan Chik [Balik Pulau]: Soalan tambahan.
Balik Pulau.

Timbalan Yang di-Pertua [Dato' Mohd Rashid Hasnon]: ...menjemput soalan
tambahan kedua, yang telah berdiri awal. Saya minta Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih, Tuan Yang di-
Pertua. Mendengar jawapan daripada Timbalan Menteri tadi, kita memahami bahawa
industri pelancongan, perhotelan dan F&B ini adalah terkesan dengan begitu teruk sekali
akibat daripada pandemik COVID-19. Saya juga mendengar jawapan yang diberikan oleh
Yang Berhormat Timbalan Menteri tadi berkenaan dengan langkah-langkah ataupun
bantuan-bantuan one-off, bantuan semasa seperti memudahkan proses vaksinasi dan
sebagainya bagi memulakan kembali industri perhotelan ini.

Namun, sebagaimana yang kita faham bahawa industri ini dilihat lumpuh secara
keseluruhannya. Oleh sebab Tumpat merupakan salah sebuah daerah pelancongan
walaupun kecil, saya terpanggil untuk mendapatkan maklumat daripada kementerian
berhubung dengan langkah-langkah jangka panjang dalam usaha kementerian bagi
memastikan industri perhotelan ini kembali beroperasi sebaiknya. Terima kasih.
