DR.29.09.2021 85

Dato’ Sri Hasan bin Arifin [Rompin]: Sikit saja Yang Berhormat, Tuan Yang di-
Pertua. Rompin sikit mencelah.

01750
Tuan Wong Chen [Subang]: Saya tidak ada masa Yang Berhormat Rompin.
Dato’ Sri Hasan bin Arifin [Rompin]: Okey.

Tuan Wong Chen [Subang]: Sorry, terima kasih. Dengan adanya kedua-dua
dasar ini, kerajaan kita boleh mula memperbaiki bukan sahaja imej industri kelapa sawit
tetapi juga imej negara pada keseluruhannya. Imej industri kelapa sawit merupakan
medan perang utama untuk meyakinkan para pengguna dan juga pelabur bahawa
Malaysia merupakan negara yang benar-benar mempunyai rancangan dan kesediaan
untuk mengamalkan ekonomi yang cukup mampan.

Tuan Yang di-Pertua, kesan perubahan iklim tidak dapat dielakkan namun kita
boleh mengurangkan impaknya tetapi masa untuk mengambil tindakan semakin suntuk
dan kesannya terhadap ketiga-tiga industri utama Malaysia adalah cukup mencabar. Total
eksport ketiga-tiga industri ini RM355 bilion melebihi 20 peratus KDNK.

Tuan Yang di-Pertua, dalam spirit MoU yang baru ditandatangani oleh kerajaan
dan Pakatan Harapan, saya berharap pihak kerajaan dan juga pembangkang boleh
bekerjasama dalam perkara-perkara perubahan iklim yang ditimbulkan dalam ucapan ini
demi kepentingan Malaysia dan kepentingan kemanusiaan sedunia. Terima kasih.

Dato’ Sri Azalina Othman Said [Pengerang]: Terima kasih Yang Berhormat.
Sekarang saya jemput Yang Berhormat Jempol.

5.51 ptg.

Dato’ Haji Salim Sharif [Jempol]: Bismillahi Rahmani Rahim. Assalamualaikum
warahmatullahi wabarakatuh. Salam sejahtera, salam keluarga Malaysia.

Terima kasih Tuan Yang di-Pertua kerana mengizinkan saya untuk turut sama
pada petang ini bagi membahaskan usul Rancangan Malaysia Kedua Belas bertemakan,
‘Keluarga Malaysia Makmur, Inklusif dan Mampan.

Dari Jempol singgah ke Bera;
RMkKe-12 menjadi bual bicara;

Keluarga Malaysia makin mesra;
Negara makmur aman sejahtera.

Terlebih dahulu, izinkan saya merakamkan ucapan jutaan terima kasih dan
setinggi-tinggi penghargaan kepada kerajaan kerana telah berjaya membentangkan
sebuah dokumen yang amat penting untuk negara dan rakyat. RMKe-12 sememangnya
merupakan pelan yang paling sukar dalam sejarah negara sehingga terpaksa
ditangguhkan sebanyak empat kali susulan pandemik COVID-19 yang melanda dunia dan
negara.

Namun begitu, pendekatan kerajaan yang berhati-hati dan menimbang pelbagai
aspek sebelum memutuskan suatu perkara wajar dipuji, hal ini sesuai dengan peribahasa,
biar lambat, asalkan selamat. Menerusi RMKe-12, kerajaan dilihat begitu komited untuk
menjana semula ekonomi negara bagi memastikan pertumbuhan yang mampan dengan
mengambil kira landskap sosioekonomi pasca COVID-19 dengan memperkenalkan
sebanyak 3 Tema, 4 Pemangkin Dasar, 14 Pemacu Perubahan, dan 9 Fokus Utama yang
terkandung dalam RMKe-12 jelas menunjukkan tahap keseriusan kerajaan untuk
melaksanakan pembaharuan.

Secara peribadi, saya berpuas hati segala pelan untuk jangka masa sederhana
negara seperti yang termaktub dalam RMKe-12 kerana dilihat menyeluruh, komprehensif
dan inklusif. Maka dengan ini, besarlah harapan saya untuk melihat Malaysia dapat
bangkit semula menuju ke arah negara maju, melakar masa depan yang lebih cemerlang
menjelang tahun 2025.
