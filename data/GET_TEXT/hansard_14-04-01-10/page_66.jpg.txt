60 DR.29.09.2021

sekolah sahaja. Untuk makluman Dewan yang mulia ini, terdapat sekolah yang sepatutnya
dibaik pulih dan diganti sepenuhnya dalam Rancangan Malaysia Kesebelas, masih belum
berjalan dan belum dimulakan.

Saya mengambil contoh beberapa projek misalnya di Kota Samarahan. Projek
gantian semula SMK Muara Tuang, projek SK Moyan Laut, Asajaya, SK Tanjong Tuang
dan enam lagi sekolah daif di Kota Samarahan, belum dimulakan walaupun telah
diluluskan di bawah RMKe-11. Selain daripada itu, saya juga mohon agar Kementerian
Pendidikan Malaysia mengambil perhatian yang serius bagi kemudahan asas di sekolah
seperti bekalan air terawat dan bekalan elektrik yang sempurna dalam memastikan
pendidikan anak bangsa dapat dilestarikan dengan kemudahan yang lebih selesa.

Dalam menghadapi cabaran globalisasi dan juga Revolusi Perindustrian 4.0,
sekolah rendah khususnya yang berada di pedalaman dan di luar bandar, perlu dilengkapi
dengan kemudahan untuk mengakses internet bagi membolehkan mereka mendapat
maklumat terkini dan berhubung dengan dunia luar. Oleh yang demikian, saya berharap
Kementerian Pendidikan Malaysia dapat mewujudkan satu inisiatif di bawah Rancangan
Malaysia Kedua Belas untuk mengatasi jurang-jurang yang ada di antara sekolah-sekolah
di Sarawak.

Tuan Yang di-Pertua, negeri Sarawak yang berkeluasan 124 ribu kilometer
persegi mempunyai populasi sekitar 2.8 juta masih lagi memerlukan kemudahan
kesihatan yang mencukupi bagi menampung keperluan dan permintaan daripada
penduduk setempat. Berdasarkan statistik suku tahun pertama, Jabatan Perangkaan
Malaysia, di negeri Sarawak setakat ini, hanya dilengkapi dengan 41 buah hospital
merangkumi 24 buah hospital kerajaan dan 17 buah hospital swasta dengan bilangan
doktor yang sebanyak 4,215 orang berbanding jumlah keseluruhan doktor di Malaysia iaitu
seramai 71,041 orang.

Jadi, secara kasarnya, setiap pegawai perubatan akan berkhidmat kepada 763
orang penduduk di negeri Sarawak ataupun dalam lingkungan 33 kilometer persegi.
Sedangkan nisbah doktor kepada penduduk di Malaysia ketika ini ialah 454 orang pesakit
dan ini menunjukkan Sarawak masih jauh tersasar RMKe-12 iaitu nisbah satu orang
doktor untuk 400 orang pesakit.

Oleh itu, saya beranggapan bahawa bilangan kemudahan dan kakitangan
perubatan di Sarawak perlu ditingkatkan secara agresif berdasarkan dengan peningkatan
kadar populasi dan juga jarak antara kawasan. Setakat ini, masih terdapat 20 buah daerah
yang berada di Sarawak yang masih belum mempunyai klinik dan hospital. Kita berharap
Kementerian Kesihatan Malaysia untuk melaksanakan dan meluluskan cadangan
Kerajaan Negeri Sarawak bagi pembinaan hospital baharu berkapasiti 76 katil ke bawah
untuk daerah-daerah, khususnya di kawasan pedalaman.

Begitu juga, pembinaan 94 buah klinik Jenis 5 dan 6, bersama kuarters dan berek
seperti cadangan Klinik Kesihatan Stakan dan juga Klinik Kampung Melayu. Sudah tiba
masanya kerajaan menyediakan kemudahan untuk hospital wanita dan kanak-kanak di
Sarawak. Ini amat perlu untuk menjaga kesejahteraan yang terbaik kepada golongan ibu
dan kanak-kanak.

Jika kita lihat, hospital wanita dan kanak-kanak, telah terdapat di kawasan di
Semenanjung Malaysia dan juga di Sabah. Hospital ini dijangka dapat memberi
perkhidmatan perbidanan dan sakit puan serta memberi perkhidmatan kepada kanak-
kanak menyeluruh secara profesional dan berkualiti. Saya juga berharap melalui RMKe-
12, dapat menaiktarafkan hospital-hospital dan klinik-klinik daif dan uzur misalnya Hospital
Rajah Charles Brooke Memorial dan Hospital Sentosa. Hospital Rajah Charles Brooke
Memorial dibina pada tahun 1925 manakala Hospital Sentosa di Batu 7, Kuching pula
dibina pada tahun 1958.

01550

Selain itu, klinik-klinik desa perlu dinaiktarafkan memandangkan binaan asasnya
merupakan kayu dan mempunyai kemudahan yang terhad misalannya, Klinik Kesihatan
Kampung Lubuk Ria dan Klinik Kesihatan Kampung Sambir.
