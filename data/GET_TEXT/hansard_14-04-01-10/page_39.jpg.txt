DR.29.09.2021 33

sudah usang dan rosak. Soalan saya, adakah kerajaan akan memberikan pinjaman
ataupun bantuan untuk membaiki enjin sangkut mereka dan bot serta peralatan
menangkap ikan ini secara percuma ataupun tanpa faedah? Adakah kerajaan akan
membuat tukun tiruan untuk menggalakkan habitat-habitat ikan dan ekosistem supaya
pendapatan nelayan-nelayan ini dapat ditingkatkan?

Adakah kerajaan dapat melonggarkan peraturan larangan menangkap ikan di
zon-zon yang telah digazetkan terutama pada waktu pandemik ini di mana hasil tangkapan
mereka sangatlah rendah? Apakah status terkini semakan untuk Akta Perikanan 1985
berkenaan denda yang dikenakan kepada nelayan-nelayan asing?

Soalan saya lagi ialah apakah kerajaan akan membina jeti-jeti nelayan di pantai-
pantai di kampung-kampung yang telah saya sebutkan tadi di mana jeti yang ada
sekarang adalah sangat usang? Adakah pampasan telah dibayar oleh Petronas di
Kimanis kepada nelayan-nelayan yang terkesan? Berapakah pampasan yang telah
dibayar?

Berkenaan dengan sekolah daif di Sabah Tuan Yang di-Pertua, mengikut rekod
pada tahun 2020 terdapat 587 buah sekolah yang dikategorikan sebagai sekolah daif.
Setiap tahun jumlah ini bertambah yang mana untuk menaik pulih sekolah-sekolah ini
dianggarkan sebanyak RMS bilion. Ini termasuk 49 buah sekolah daif yang diisytiharkan
tidak lagi selamat untuk digunakan. Di Papar sahaja terdapat empat buah sekolah daif
yang dalam kategori ini. Isu ini tidak boleh berpanjangan kerana setiap tahun jumlah ini
akan bertambah dan risiko kepada murid adalah sangat tinggi. Kita tidak mahu sesuatu
terjadi barulah penyelesaian dapat dicari.

Bagi tujuan ini Kementerian Pendidikan memperuntukkan sebanyak RM1.52
billion dalam tempoh Rancangan Malaysia Kesebelas untuk Sabah. Soalan saya,
berapakah jumlah peruntukan ini telah digunakan? Berapakah jumlah sekolah daif yang
telah dinaiktarafkan di Sabah? Jumlah sekolah yang akan diselenggarakan, di baik pulih
atau dibina balik di Parlimen Papar di bawah RMKe-12?

Tuan Yang di-Pertua, sewaktu pembentangan RMKe-11 pada tahun 2015,
kerajaan meletakkan sasaran untuk membina 3,000 kilometer jalan berturap di luar bandar
dalam tempoh 2016 hingga 2020. Di bawah RMKe-12 pula sasaran ditetapkan kerajaan
merupakan 1,400 kilometer.

Soalan saya ialah, adakah sasaran yang ditetapbkan dalam RMKe-11 ini telah
dicapai atau sebaliknya? Berapa kilometer jalan raya yang telah diagihkan ke Sabah, dan
berapakah yang telah siap? Begitu juga di Parlimen Papar, berapa peratus jalan raya di
Parlimen Papar yang telah disiapkan dan jumlah kilometer keseluruhannya?

Untuk RMKe-12 kami mengharapkan peruntukan yang lebih banyak demi
mengatasi permasalahan yang dihadapi oleh rakyat Sabah khususnya di Papar...

Tuan Yang di-Pertua: Tolong habiskan Yang Berhormat.

Tuan Haji Ahmad bin Hassan [Papar]: Okey. Tuan Yang di-Pertua, hampir
sebulan lalu Menteri Kesihatan telah melawat dan melihat sendiri perkembangan terkini
projek Fasa 2 Hospital Papar yang sepatutnya siap pada tahun lalu. Saya sebagai Ahli
Parlimen di sini sememangnya kecewa dan tidak boleh menerima kelewatan pembinaan
hospital ini yang jauh tersasar daripada jadual asal.

Soalan saya ialah, apakah sebab-sebab sebenar kelewatan ini? Adakah ia
berpunca daripada kontraktor ataupun birokrasi? Adakah kontraktor terbabit diambil
tindakan ataupun ditukar? Apakah kerajaan bercadang untuk menambah atau membaik
pulih klinik-klinik kesihatan yang sedia ada di P.175 Papar?

Sebelum saya mengundur diri, saya ingin menyarankan kepada kerajaan
Keluarga Malaysia supaya kita sama-sama menggembleng tenaga untuk mendengari
rakyat-rakyat yang terkesan oleh endemik COVID-19 dan sama-sama lah kita
menstabilkan politik Malaysia untuk ekonomi yang mampan. Saya sokong RMKe-12 ini.

Tuan Yang di-Pertua: Terima kasih Yang Berhormat Papar. Seterusnya Yang
Berhormat Pengerang. Dipersilakan.
