DR.29.09.2021 73

Dalam masa yang pendek ini, saya ingin fokus kepada empat perkara.
Pertahanan, pekerjaan, ekuiti bumiputera dan juga pendidikan. Dalam soal pertahanan,
saya berharap butiran Dasar Industri Pertahanan Dan Keselamatan Negara (DIPKN) yang
disebut di dalam RMKe-12. Sebelum ini ketika dipanggil sebagai DIPN, kami difahamkan
ia akan siap menjelang hujung tahun ini.

Saya juga berharap dokumen ini dapat dibentangkan di Parlimen terlebih dahulu
untuk membolehkan wakil-wakil rakyat membahaskannya sebelum ia dilaksanakan. Saya
juga ingin mendapat maklumat terkini mengenai Rangka Tindakan Kapasiti Pertahanan
(RTKP) dan Pelan Pelaburan Pertahanan Negara (3PN).

Kita perlu ambil pengajaran daripada projek littoral combat ship (LCS) yang terus
membelenggu kita sehingga ke hari ini dan telah dibangkitkan oleh Yang Berhormat Port
Dickson semalam. Ketika projek itu dimulakan pada 2011, kosnya sudah pun RM9 bilion.
la antara perolehan pertahanan terbesar dalam sejarah negara dan ia patut siap pada
tahun 2019, tetapi kita berdepan masalah sehingga hari ini.

Ketika saya menjawat jawatan sebagai Pengerusi Jawatankuasa Pilihan Khas
Pertahanan, kami dapati antara cabaran LCS termasuklah keperluan untuk mengikuti
Dasar Program Kolaborasi Industri (ICP) yang ditetapkan oleh pihak Perbendaharaan.
Sepatutnya, ruang diberikan untuk pengecualian kepada ICP dalam kes-kes melibatkan
soal strategik dan pertahanan yang lebih mustahak. Apa yang terjadi ialah, yang dikejar
tidak dapat- kita hendak dapat kapal, yang dikendong berciciran. Kita pun tidak dapat
industri pertahanan yang baik.

Jika keperluan pertahanan lebih utama, isu industri harus diletak nombor dan
dalam hal ini ia melibatkan satu- vendor yang ada banyak masalah. Difahamkan antara
perkiraan projek LCS diberikan kepada Boustead Naval Shipyard merupakan
kesinambungan NGPV yang bermula pada akhir tahun 1990-an dan hangat dibincangkan
di Parlimen suatu ketika dahulu. Ini kerana, dalam kes itu hanya enam buah kapal yang
siap daripada 27 yang dirancang.

Dalam sesi pendengaran kami, BNS mengakui RM396 juta bayaran tuntutan LCS
digunakan untuk selesaikan hutang NGPV. Ini dipanggil gali lubang, tutup lubang.
Kerajaan juga seharusnya benar-benar serius dalam mempertahankan kedaulatan negara
dan sikap berkecuali yang menjadi identiti kita sekian lama.

Seterusnya dalam soal pekerja. Saya menyambut baik sasaran untuk
meningkatkan peratusan upah kepada 40 peratus KDNK. Ini merupakan perkembangan
yang positif. Namun, yang perlu soal kesungguhan dan dasar yang sesuai. Dasar
propekerja lebih baik sebenarnya untuk membantu golongan bumiputera yang susah
berbanding penekanan dalam soal ekuiti. Majoriti pekerja B40 adalah orang bumiputera.
Majoriti orang bumiputera merupakan pekerjanya. Kalau kita melihat dalam RMKe-11,
hanya satu daripada enam sasaran multidimensi yang tercapai iaitu produktiviti pekerja.
Ini seiring laporan Bank Negara tahun 2018 yang mengatakan output pekerja di Malaysia
sebenarnya lebih tinggi daripada negara-negara penanda aras seperti Singapura, UK,
Amerika dan Jerman.

Ini memberi andaian bahawa anggapan pekerja kita tidak produktif, tidak layak
dibayar gaji lebih tinggi merupakan satu perkara yang palsu. Justeru, yang kita harus lihat
pada hari ini juga ialah tentang soal penswastaan pekerja-pekerja misalnya pekerja
pembersihan dan keselamatan di agensi-agensi kerajaan yang bukan sahaja yang
membebankan malah merugikan kerajaan.

Jaringan Pekerja Kontrak Kerajaan (JPKK) telah melakukan kajian yang
mendalam tentang soal ini. Kakitangan pembersihan di hospital kerajaan yang berkhidmat
menerusi kontraktor swasta dibayar gaji minima RM1,100 ke RM1,200 tetapi sekiranya
mereka bekerja dengan kerajaan mereka akan dikategorikan sebagai Pembantu Operasi
dan dibayar gaji RM1,216 sehingga RM2,983.

Pada tahun 2015, konsesi 10 tahun diberikan oleh KKM kepada anak syarikat
UEM Edgenta Berhad. UEM Edgenta milik GLC, UEM Group. Pendapatan CEO UEM
Agenta pada tahun 2017- RM1.993 juta setahun atau RM5,460 sehari. Seorang
kakitangan pembersihan hospital memerlukan lima bulan untuk mendapat gaji sehari CEO
UEM Edgenta. Pengawal keselamatan sekolah pula bekerja 12 jam sehari termasuk kerja
