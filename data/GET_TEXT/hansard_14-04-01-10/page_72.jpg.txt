66 DR.29.09.2021

Umum mengetahui Jabatan Kebajikan Masyarakat melalui Pelan Transformasi
JKM telah memberi fokus dan penekanan kepada usaha ke arah pendayaupayaan klien
khususnya penerima bantuan JKM melalui pelaksanaan productive welfare hampir 10
tahun lamanya. Persoalannya, sejauh mana inisiatif ini dibangunkan. Adakah tempoh 10
tahun masih tidak mencukupi bagi mengukur keberkesanannya.

Tuan Yang di-Pertua, perkara seterusnya berkenaan golongan tergelincir di mana
hampir separuh daripada isi rumah di negara ini terjejas pendapatan akibat pandemik
COVID-19. Apa yang lebih membimbangkan hampir 20 peratus atau 580 ribu isi rumah
daripada golongan M40 tergelincir ke dalam B40 disebabkan COVID-19. Sekurang-
kurangnya lapan peratus isi rumah memperlihatkan penurunan pendapatan di ambang
pendapatan maksimum B40 iaitu RM4,850 sebulan. Perkara ini menjurus kepada
peningkatan kadar insiden kemiskinan- poverty incidence, dengan izin Tuan Yang di-
Pertua.

Buktinya dianggarkan bilangan isi rumah miskin meningkat kepada 640 ribu isi
rumah pada tahun 2020 berbanding 405 ribu isi rumah pada tahun 2019. Namun,
penurunan M40 kepada B40 perlu diperhalusi daripada segi data yang lebih terperinci. Ini
kerana kadar 20 peratus peralihan kelas pendapatan diumumkan perlu dilihat lebih mikro
supaya kita dapat memahami keadaan yang ditanggung isi rumah M40 ini.

Selain itu kerajaan juga dicadangkan agar mengkaji dengan lebih terperinci
komposisi serta profil isi rumah yang terjejas meliputi lokasi tempat tinggal, profil pekerjaan
dan komitmen yang ditanggung bagi memastikan bantuan yang diberikan lebih bersasar
dan mampu membuat penilaian yang lebih tepat, berkenaan jenis dan bentuk bantuan
yang diperlukan.

Tuan Yang di-Pertua, kalau dahulu kita dengar orang mencuri barang-barang
berharga, barang elektrik dan sebagainya namun hari ini tular kes mencuri ubat-ubatan,
sekampit beras serta keperluan asas disebabkan keadaan yang amat terdesak untuk
meneruskan kelangsungan hidup. Kita tidak mahu perbuatan negatif ini menjadi trend
dalam masyarakat akibat kesempitan hidup.

Oleh itu saya amat bersetuju dengan langkah yang diambil oleh kerajaan dalam
menangani kemiskinan melalui pertubuhan poverty circle, dengan izin Tuan Yang di-
Pertua yang dianggotai bukan sahaja wakil-wakil kerajaan, swasta bahkan pertubuhan
masyarakat sivil dan tokoh-tokoh akademik juga terlibat. Saya memohon agar kerajaan
menjelaskan secara terperinci pelan tindakan yang akan diambil dalam tempoh lima tahun
ke hadapan bagi memulihkan semula ekonomi dan kehidupan rakyat.

Selain itu dalam usaha membantu usahawan bumiputera B40, saya
mencadangkan agar lebih banyak bantuan dalam bentuk geran diberikan kepada mereka
berbanding dalam bentuk pembiayaan ataupun pinjaman. Hal ini kerana sebahagian
besar daripada mereka tidak mahu mohon pinjaman atau pembiayaan kerana
dibimbangkan tidak mampu membayar pinjaman yang ditawarkan.

Selain itu TNB telah mencatat untung bersih mencecah RM1.8 bilion bagi separuh
pertama tahun 2021 berbanding tahun lepas dalam tempoh yang sama hanya RM1.4
bilion. Justeru bagi membantu golongan miskin tegar ini yang terkesan dengan COVID-
19 dan juga para peniaga kecil, saya mencadangkan agar diskaun bil elektrik bagi
kegunaan domestik dan perusahaan mikro kecil dan sederhana (PMKS) yang sepatutnya
berakhir pada September 2021 dilanjutkan sehingga akhir 2021. Saya juga memohon
supaya bekalan elektrik ke Pulau Redang dan Pulau Perhentian dapat dipertimbangkan
untuk kemudahan penduduk setempat dan premis-premis pelancongan.

Tuan Yang di-Pertua, saya juga ingin menekan kepada persediaan negara
menghadapi negara tua 2050. Golongan miskin tegar kebanyakannya mempunyai
pekerjaan yang tidak tetap, bergaji rendah malah kebanyakannya juga tidak mempunyai
simpanan persaraan yang mencukupi. Perkara ini turut menyumbang kepada
pengurangan simpanan persaraan.

Justeru saya mencadangkan agar kerajaan turut menyediakan Skim Pencen
Insurans Sosial sebagai satu jaminan asas kepada golongan miskin tegar untuk hari tua.
Skim ini turut merangkumi individu seperti suri rumah, penganggur dan mereka yang
bekerja secara tidak formal dan tidak standard.
