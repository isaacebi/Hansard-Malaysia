94 DR.29.09.2021

terbengkalai. Hanya dapat disiapkan dalam fasa pertama dan saya mohon untuk pihak
kementerian melihat bagi dilaksanakan dengan sepenuhnya dalam RMKe-12 ini.

Terakhir Tuan Yang di-Pertua, saya juga menyokong apa yang dibangkitkan oleh
Yang Berhormat Jempol tadi berkaitan dengan menaikkan taraf hidup para penoreh getah
bagi kerajaan menilai dan menaikkan harga lantai insentif pengeluaran getah (IPG)
daripada RM2.50 kepada RM3 dalam usaha untuk membantu penoreh-penoreh getah
yang terkesan akibat ketidakstabilan harga getah dan juga akibat pandemik yang juga
terkesan di kalangan para penoreh ini. Tuan Yang di-Pertua saya mohon menyokong.
Terima kasih.

Tuan Yang di-Pertua: Terima kasih Yang Berhormat Sik. Seterusnya dalam
masa sejam ini, saya rasa Ahli-ahli Yang Berhormat yang berikut akan dapat berbahas.
Yang Berhormat Kalabakan, Yang Berhormat Hulu Rajang, Yang Berhormat Parit Buntar,
Yang Berhormat Johor Bahru dan Yang Berhormat Sandakan.

01830

Saya rasa Yang Berhormat Kuantan, Yang Berhormat Klang dan Yang Berhormat
Pokok Sena terpaksa kita ambil esok, maaf. Dipersilakan Yang Berhormat Kalabakan.

6.30 ptg.

Tuan Ma’mun bin Sulaiman [Kalabakan]: Assalamualaikum warahmatullahi
wabarakatuh. Terima kasih Tuan Yang di-Pertua. Sebagai pembuka kata dalam
perbahasan, saya ingin mengajukan pertanyaan sama ada masih ada ruang dan peluang
untuk penambahan atau permintaan cadangan atau semua pelan-pelan yang
disenaraikan sudah dimuktamadkan dalam pembentangan Rancangan Malaysia Kedua
Belas untuk lima tahun ke depan.

Isu pertama yang saya ingin utarakan adalah usaha-usaha dan perancangan jitu
kerajaan ke arah ekonomi digital dan pembangunan infrastruktur digital dan meningkatkan
produktiviti sektor awam dan swasta dalam pentadbiran dan ekonomi negara dapat
mencapai status negara berpendapatan tinggi sebelum Rancangan Malaysia Kedua Belas
berakhir.

Keupayaan perniagaan dalam memahami dan mendalami pembangunan
digitalisasi dan teknologi akan menjayakan keberkesanan perniagaan dalam jangka masa
sederhana dan jangka masa panjang. Perniagaan juga diperlukan mengkaji semua model
operasi dan mencari peluang-peluang melalui digitalisasi dan terus memantapkan dan
memacu adaptasi pendigitalan dan meningkatkan ketahanan dan meningkat naik proses
perniagaan.

Penggalakan harus terus diberi kepada pemain industri untuk terus mengambil
peluang dalam krisis yang berlaku sekarang dengan melaksanakan inovasi dengan norma
perniagaan baru. Krisis kesihatan dan ekonomi yang berlaku sekarang adalah peluang
bagi industri untuk mengadaptasi Revolusi Industri 4.0 dan menaik taraf rantaian nilai demi
mencapai nilai tambah yang tinggi.

Penggunaan teknologi juga akan membuka peluang-peluang kepada pekerja
untuk meningkatkan keupayaan dan skil untuk membolehkan mereka menggunakan
teknologi dengan lebih baik. Dalam jangka masa seterusnya ke hadapan, negara kita
akan berhasil untuk menangani ketidakpadanan buruh atau labour mismatch issue
dengan mencipta pekerjaan yang memerlukan kepakaran tertentu.

Krisis pandemik wabak COVID-19 juga harus diguna sebagai tempoh peralihan
untuk mengurangkan kebergantungan terhadap pekerjaan yang hanya memerlukan
kepakaran sederhana dan rendah. Walau apa pun fokus kerajaan adalah dituntut untuk
mengembalikan peluang-peluang dan penciptaan kerja untuk rakyat Malaysia pasca
pandemik COVID-19.

Perkara kedua yang saya ingin sentuh dalam perbahasan saya adalah mengenai
pengurusan FELDA terkini yang bercadang untuk mengambil semula tanah yang dipajak
kepada FELDA Global Ventures Holding Berhad. Apakah faktor-faktor seperti model
