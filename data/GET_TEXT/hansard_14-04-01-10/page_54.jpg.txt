48 DR.29.09.2021

secara seimbang. Inilah keutamaan dan tanggungjawab yang mesti dipikul oleh kerajaan
dan perlu disokong oleh semua pihak demi untuk kebaikan rakyat di negara ini.

Tuan Yang di-Pertua, dalam hubungan ini, banyak perkara yang saya ingin
sentuhkan. Namun dalam kesempatan yang ringkas ini, saya cuba fokuskan kepada isu-
isu yang terkait dengan negeri Kelantan dan Tumpat secara langsung di kawasan
Parlimen yang saya wakili.

Pertama, saya mahu menyentuh mengenai projek laluan rel Pantai Timur yang
telah mengalami tiga kali perubahan jajaran disebabkan oleh perubahan tampuk
pemerintahan negara dan ECRL ini dijangka siap sepenuhnya pada tahun 2026. Saya
berpandangan projek ECRL ini sangat penting bagi memastikan pembangunan limpahan
kesan daripada penjajaran yang dibina sepanjang laluan tersebut selain memenuhi
keperluan rangkaian pembangunan yang menghubungkan bandar dan luar bandar.

Sudah tentulah ia turut menjadi pemangkin kepada usaha mengurangkan jurang
keseimbangan wilayah tadi. Namun, saya agak terkilan kerana pada tahun 2018, Kerajaan
Pakatan Harapan telah menyisihkan stesen Pengkalan Kubor dan Wakaf Bharu di Tumpat
dan termasuk juga stesen Jelawat di Bachok yang sangat penting demi masa hadapan
rakyat Kelantan dan Tumpat secara khususnya.

Rupa-rupanya apa yang digembar-gemburkan oleh Kerajaan Pakatan Harapan
pada masa itu kononnya mereka berjaya menurunkan kos pelaksanaan ECRL hanyalah
dengan mengurangkan stesen-stesen ECRL dan memendekkan landasan, sekali gus
memangsakan kawasan yang sepatutnya dibangunkan demi mengurangkan jurang
keseimbangan ekonomi sedia ada atau lebih tepat, memangsakan rakyat Kelantan dan
Tumpat itu sendiri.

01450

Dengan mengetepikan segala mainan politik dan penipuan terhadap rakyat
seperti mana Kerajaan Pakatan Harapan serta selaras dengan penumpuan yang serius
terhadap menggandakan pertumbuhan di negeri-negeri yang dikatakan kurang
membangun dalam Rancangan Malaysia Ke-12 ini, saya mengharapkan agar kerajaan
hari ini dapat mempertimbangkan semula untuk memasukkan Stesen Wakaf Bharu dan
Pengkalan Kubor di sempadan negara berdasarkan rancangan jajaran asal ECRL
sebelum daripada ini. Cuma, dalam hal ini kerajaan perlu memastikan laluan yang dipilih
tidak melibatkan kawasan perumahan yang padat yang boleh menyusahkan rakyat.

Tuan Yang di-Pertua, seterusnya saya ingin menyentuh rancangan Kementerian
Alam Sekitar dan Air (KASA) untuk memperkenalkan agenda Transformasi Sektor Air
2040 bagi membantu mempergiatkan penerima gunaan sumber air bersepadu yang
dinyatakan dalam pemacu perubahan kesembilan. Saya mengharapkan agar
perancangan bagi mentransformasikan air di negara ini dapat dilaksanakan secara serius
agar kita dapat memitigasi isu-isu yang berlaku melibatkan bekalan air dan sebagainya.

Saya juga mengucapkan terima kasih di atas keprihatinan kerajaan untuk
menyelesaikan kemelut air di negeri Kelantan yang telah berlarutan sajak 1990-an lagi.
Peruntukan RM7 bilion yang pernah disebut oleh kerajaan sebelum daripada ini sangat
penting bagi memastikan penyelesaian isu air ini dapat diselesaikan dan kementerian juga
memberi satu tempoh sehingga 2030 penyelesaian terhadap isu air di Kelantan.
Pelaksanaan projek air di negeri Kelantan ini Tuan Yang di-Pertua, melibatkan pembinaan
empangan baharu, penggantian paip air lama yang usang mencecah lebih 40 tahun dan
saya difahamkan ia juga melibatkan lebih 5,000 kilometer paip di seluruh negeri Kelantan.

Begitu juga projek naik taraf air dan pembetungan bersepadu. Saya mahu
mendapatkan penjelasan kementerian, bagaimana kerajaan mahu memastikan kesemua
projek bagi penyelesaian air di Kelantan ini dapat dilaksanakan dengan telus sekali gus
memastikan penyelesaian masalah air yang diharap-harapkan oleh seluruh rakyat negeri
Kelantan selama ini dapat dinoktahkan.

Tuan Yang di-Pertua, Tumpat pernah menempa sebagai sebuah tempat
pelabuhan kapal yang terkenal di seluruh dunia iaitu Pelabuhan Bijih Besi Jubakar Pantai
serta pelabuhan perdagangan di Palekbang. Kedua-dua pelabuhan ini pernah menjadi
