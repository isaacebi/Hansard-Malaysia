30 DR.29.09.2021

Kadar sara diri dan kepelbagaian sektor pertanian masih belum dicapai seperti
mana yang digariskan dan kerajaan perlu menangani beberapa masalah seperti
kurangnya pelaburan dalam R&D dan infrastruktur di sektor pertanian, perkhidmatan
perluasan yang tidak mencukupi daripada segi liputan, penyampaian perkhidmatan dan
perkembangan pesat dalam teknologi pertanian, memastikan tanah yang mencukupi
disediakan untuk pengeluaran makanan serta jaminan hak milik tanah dan menggalakkan
penyertaan tenaga kerja muda, mahir dan profesional dalam pertanian moden.
Pengkhususan pengeluaran makanan mengikut kesesuaian harus dirancang mengikut
negeri.

Matlamat pembangunan lestari. Tuan Yang di-Pertua, ke arah pembangunan
lestari, alam sekitar menjadi isu utama sejagat dan juga dalam pemulihan COVID-19.
Pembangunan lestari dan penjagaan alam sekitar telah menjadi syarat beberapa orang
rakan perdagangan dan juga syarikat-syarikat besar untuk pelaburan. Untuk
meningkatkan usaha Malaysia dalam penjagaan alam sekitar, kerjasama antara Kerajaan
Persekutuan dan kerajaan negeri serta insentif untuk konservasi dan penjagaan alam
sekitar, perlu ditingkatkan lagi supaya Malaysia boleh menerajui pembangunan yang
lestari.

Di dalam Malaysia Voluntary National Review Report 2021, baru-baru_ ini,
kerajaan_ sekali lagi menegaskan komitmennya bahawa keutamaan kepada
pembangunan nasional, akan terus dipacu selaras dengan agenda Pembangunan Lestari
2030.

Saya percaya Malaysia akan memajukan pertumbuhan hijau ke arah negara
berkarbon rendah dan akhirnya suatu hari mencapai masa depan bebas karbon...

Tuan Yang di-Pertua: Tolong habiskan, Yang Berhormat.

Dato Sri Hajah Rohani binti Abdul Karim [Batang Lupar]: Ya, saya menutup
Tuan Yang di-Pertua. Terima kasih.

Pelaksanaan dan Rancangan Malaysia Ke-12 yang berkesan akan menyumbang
kepada pencapaian agenda SDG 2030 selaras dengan Roadmap SDG Fasa Dua 2021
sehingga 2025.

Tuan Yang di-Pertua, pandemik COVID-19 membawa cabaran yang besar dan
kesukaran dalam menempuh sesebuah perjalanan yang kita rancang sebelum ini di mana
menyebabkan negara sedikit tersasar dari apa yang telah dijajarkan di dalam Rancangan
Malaysia Ke-11. Situasi luar biasa seperti ini memerlukan pelan dan langkah yang juga
luar biasa untuk memastikan negara dan rakyatnya bangun kembali dengan lebih kuat.
Saya mengharapkan agar kita dapat bekerjasama sebagai Keluarga Malaysia untuk
memastikan pelaksanaan agenda nasional episod ini terzahir secara berkesan dan
pembangunan lestari merupakan prinsip utama dalam memastikan kemakmuran semua
dengan penerapan inklusiviti dan pertumbuhan yang mampan.

Akhir kata Tuan Yang di-Pertua daripada saya, no state left behind. We are what
we invest, dengan izin. Sekian, terima kasih.

Tuan Yang di-Pertua: Terima kasih, Yang Berhormat Batang Lupar. Seterusnya,
saya jemput Yang Berhormat Papar. Dipersilakan.

11.59 pg.

Tuan Haji Ahmad bin Hassan [Papar]: Bismillahi Rahmani Rahim. Terima kasih
Tuan Yang di-Pertua atas peluang ini. Tuan Yang di-Pertua, saya ingin ulang semula apa
yang telah diumumkan oleh Yang Berhormat Kuala Kangsar tempoh hari seperti dalam
Hansard. “Bagi baki empat bulan tahun ini mulai September sehingga Disember 2021,
Yang Amat Berhormat Perdana Menteri telah bersetuju untuk memberikan peruntukan
kepada semua Ahli Parlimen, tidak kira daripada pihak kerajaan mahupun pihak
pembangkang.”
