58 DR.29.09.2021

Malaysia. Satu tindakan yang jelas mencerminkan pendirian China menuntut kedaulatan
di Laut China Selatan. Saya tidak berhasrat merungkai betapa tidak masuk akal tuntutan
China tersebut. Saya hanya berharap, kita meningkatkan kapasiti keselamatan maritim
negara kita untuk mempertahankan kedaulatan Malaysia.

Erti peningkatan kapasiti ini bukan sahaja melibatkan Tentera Laut Diraja
Malaysia. Ini juga melibatkan agensi kerajaan lain seperti Agensi Penguatkuasaan Maritim
Malaysia (APMM), Jabatan Perikanan dan sebagainya. Untuk mengelakkan pembaziran
wang, rakyat memandang setiap agensi akan meminta dana untuk membeli kapal baharu
dan sebagainya bagi kawalan keselamatan maritim kita.

Saya mencadangkan agar kita menyediakan suatu pelan induk maritim Malaysia.
Kita perlu ada suatu pelan induk maritim Malaysia supaya penggunaan dan pengurusan
sumber lebih strategik, mewujudkan integrasi data maritim antara agensi serta
mempertahankan sumber perikanan dan perairan kita daripada pencerobohan negara
lain.

Pihak China sering kali menghantar coast guard mereka sehingga perairan di luar
Sabah dan Sarawak kerana mereka anggap kawasan tersebut adalah perairan negara
mereka. Sebagai tindak balas, kita seharusnya meningkatkan kapasiti APMM untuk
menjaga sempadan maritim kita di Sabah dan Sarawak juga. Selain itu, kementerian yang
terlibat seharusnya menjelaskan apa tindakan yang telah diambil setiap kali ada aktiviti
pencerobohan kapal kerajaan negara lain dikesan di perairan Malaysia. Sikap terus
mendiamkan diri ini tidak akan menguntungkan kita, dan hanya akan dianggap sebagai
senang dibuli.

Tuan Yang di-Pertua, poin terakhir. RMKe-12 ini boleh jadi adalah dokumen yang
paling umum tanpa perincian berbandingan dengan siri terdahulu. Kalaupun kita meneliti
buku tebal ini dari kulit ke kulit, kita langsung tidak dapat butiran dan pelan tindakan
khusus bagaimana kerajaan berhasrat untuk mencapai sasaran yang dinyatakan. Paling
penting sekali, Ahli-ahli dalam Dewan yang mulia ini juga tidak dimaklumkan tentang
pecahan peruntukan setiap negeri untuk pembangunan dalam tempoh RMKe-12.

Bagaimana kita dapat menilai kualiti rancangan lima tahun kali ini sekiranya tiada
butiran terperinci disediakan dalam buku setebal sebanyak 556 muka surat ini. Saya ingin
menyarankan supaya EPU menerbitkan senarai projek yang akan dilaksanakan atau
diberi tumpuan. Tiada guna pelan besar kerajaan ini hanya ada pada slogan dan ayat-
ayat power, seperti makmur, inklusif dan mampan. Jangan sajikan pelan kosong yang
akhirnya tidak ke mana.

Akhir sekali sebagai wakil rakyat Kluang, saya juga ingin tahu apa yang telah
berlaku kepada projek naik taraf jalan FT50, yang telah diperuntukkan dalam Belanjawan
2020. Adakah kerajaan akan menangguhkan projek ini, atau ia akan diteruskan dalam
RMKe-12 memandangkan sehingga kini tiada sebarang kerja dimulakan di sana. Jalan
raya ini adalah salah sebuah jalan yang perlu dinaik taraf segera untuk menyelamatkan
nyawa.

[Tuan Yang di-Pertua mempengerusikan Mesyuarat]

Perlukah saya mengingatkan para menteri bahawa bukan sahaja COVID-19
boleh meragut nyawa, tetapi infrastruktur jalan yang tidak baik juga boleh membawa
kemalangan maut. Minta menteri-menteri berkenaan untuk mengambil tindakan segera.
Jangan sampai lebih banyak kemalangan dan kematian berlaku di sana. Sekian, terima
kasih.

Tuan Yang di-Pertua: Terima kasih, Yang Berhormat Kluang. Seterusnya, Yang
Berhormat Kota Samarahan.

3.39 ptg.

Puan Rubiah binti Wang [Kota Samarahan]: Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih Tuan
