DR.29.09.2021 75

elektrik kerana masalah dawai elektrik begitu juga sekolah SMK Padang Tembak dan
SMK Taman Setiawangsa.

Jadi, apa yang hendak ditekankan di sini Setiawangsa berharap pihak kerajaan
dapat memberi perhatian kepada sekolah-sekolah yang daif, yang uzur dan yang bukan
hanya ada di kawasan luar bandar tetapi juga di kawasan ibu kota sendiri. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Setiawangsa. Seterusnya, saya menjemput Yang Berhormat Tebrau.
Kemudian, diikuti oleh Yang Berhormat Kulai. Kemudian, Yang Berhormat Libiran.

Sila, Yang Berhormat Tebrau.

5.01 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua
mengizinkan saya sertai perbahasan RMKe-12.

Tuan Yang di-Pertua saya ingin memetik perbahasan Yang Berhormat Port
Dickson yang beliau mendakwa kerajaan membayar sejumlah RM2 bilion kepada
konsultan luar siapkan RMKe-12. Saya setuju dengan hujah-hujah Yang Berhormat Port
Dickson dalam perkara ini.

Tentu ada nya pakar-pakar tempatan yang mampu menyediakan RMKe-12.
Soalan saya, pakar luar tidak akan tahu sikap warga kita, budaya kita, etika kerja kita dan
tahap prestasi penjawat awam kita. Maka, cadangan-cadangan yang datang daripada
mereka kemungkinan besar tidak sesuai diguna pakai atau diimplementasikan di negara
kita.

Adakah ini sebab kebanyakan rancangan di dalam RMK sebelum ini tidak dapat
dilaksanakan atau gagal dalam pelaksanaan...

Puan Teo Nie Ching [Kulai]: Minta penjelasan.
Tuan Steven Choong Shiau Yoon [Tebrau]: Nanti, saya bagi izin.

Puan Teo Nie Ching [Kulai]: Minta penjelasan satu ayat sahaja. Saya hanya
hendak tanya memandangkan bahawa...

Tuan Steven Choong Shiau Yoon [Tebrau]: Saya tidak izin. Ini masa kita.

Puan Teo Nie Ching [Kulai]: ... Yang Berhormat Tebrau sokong kenyataan Yang
Berhormat Port Dickson. Saya hendak tanya dia masih Ahli Parlimen bebas yang sokong
kerajaan Yang Amat Berhormat Perdana Menteri Dato’ Sri Ismail Sabri bin Yaakob atau
hendak sokong pembangkang sekarang?

Timbalan Yang di-Pertua [Dato' Mohd Rashid Hasnon]: Yang Berhormat Kulai.
Dia tidak bagi Yang Berhormat Kulai.

Tuan Steven Choong Shiau Yoon [Tebrau]: Saya sokong apa yang bagus ya.
Apa yang tidak bagus saya akan tetap bagi pandangan saya... [Disampuk]

Tuan Sanisvara Nethaji Rayer a/l Rajaji [Jelutong]: Saya pun ada soalan,
kenapakah berpaling tadah- Yang Berhormat Tebrau?

Tuan Steven Choong Shiau Yoon [Tebrau]: ...Skop kerja atau terma rujukan
pakar luar... [Disampuk]

Tuan Sanisvara Nethaji Rayer a/l Rajaji [Jelutong]: Kenapakah berpaling
tadah?

Tuan Steven Choong Shiau Yoon [Tebrau]: Adakah bayaran RM2 bilion bukan
sahaja untuk menyediakan Buku RMKe-12 yang memang mewah tetapi juga untuk
membantu dan memantau pelaksanaan sepanjang tempoh RMKe-12. Kalau tidak, saya
bimbang kebanyakan rancangan dalam RMKe-12 tidak akan dilaksanakan atau gagal
dalam pelaksanaan seperti RMK yang sebelum ini.

Justeru, satu Jawatankuasa pelaksanaan dan pemantauan, harus diwujudkan
bagi memastikan program-program dalam RMKe-12 akan dilaksanakan dengan baik.
