DR.29.09.2021 41

Tuan Yang di-Pertua: Terima kasih Yang Berhormat Bukit Bendera. Yang
Berhormat Beaufort.

12.44 tgh.

Dato’ Hajah Azizah binti Mohd Dun [Beaufort]: Terima kasih Tuan Yang di-
Pertua. Bismillahi Rahmani Rahim. Assalamualaikum warahmatullahi wabarakatuh dan
salam sejahtera, salam Keluarga Malaysia. Pertamanya saya ingin mengucapkan
setinggi-tinggi penghargaan tahniah kepada kerajaan yang telah berjaya untuk
membentangkan Rancangan Malaysia Kedua Belas.

Tuan Yang di-Pertua, Rancangan Basmi Kemiskinan Bandar dan Luar Bandar.
Usaha untuk membasmi kemiskinan di negara ini sebenarnya telah bermula sejak di awal
mencapai kemerdekaan lagi dengan pelbagai strategi dan program melalui pelbagai
agensi Persekutuan dan juga negeri. Tidak dinafikan bahawa terdapat perubahan ketara
dalam pembangunan sosioekonomi rakyat di seluruh negara.

Namun, setelah 58 tahun tertubuhnya Malaysia, rakyat bumiputera masih lagi
termasuk dalam golongan yang miskin baik di bandar mahupun di luar bandar. Statistik
menunjukkan dan mengaitkan bahawa kemiskinan sinonim dengan bumiputera. Justeru
dalam tempoh lima tahun akan datang ini, strategi dan program basmi kemiskinan
hendaklah berfokus dengan sasaran outcome yang telus dan berimpak ke atas
kedudukan ekonomi golongan sasar ini.

Mengikut Statistik Kemiskinan Isi Rumah pada 2020, bilangan keseluruhan ialah
sebanyak 405.4 ribu orang ataupun sejumlah 5.6 peratus dan daripadanya ialah bilangan
dalam bandar sebanyak 223.3 ribu orang iaitu sejumlah 3.8 peratus dan luar bandar
sebanyak 182.1 ribu orang iaitu sejumlah 12.4 peratus. Peratusan statistik kemiskinan
mengikut etnik bumiputera pula ialah sebanyak 7.2 peratus. Manakala Cina sebanyak 1.4
peratus dan India sebanyak 4.8 peratus.

Tumpuan kepada pendidikan telah menunjukkan kejayaan membawa keluar
sebilangan besar rakyat bumiputera dari kepompong kemiskinan terutamanya mereka
yang datang dari luar bandar. Strategi ini telah membolehkan ramai anak dari luar bandar
sekarang ini menjadi golongan profesional dan usahawan sekali gus merubah nasib
keluarga mereka dan diri mereka sendiri. Justeru, pendidikan hendaklah terus diberikan
keutamaan dan ditumpukan kepada bidang-bidang yang sesuai dengan keperluan serta
perkembangan semasa yang berimpak tinggi dan mempunyai kebolehpasaran yang tinggi
seperti bidang TVET.

Sebagai contoh, institusi TVET MARA yang bekerjasama erat dengan industri
yang berkaitan mempunyai kebolehpasaran graduan sehingga mencapai sebanyak 92
peratus. Saya juga mendapati kolej komuniti di tempat saya sendiri di Parlimen Beaufort
yang mengkhususkan bidang kulinari dan perhotelan juga mencapai sebanyak 90 peratus
kebolehpasaran graduan sebelum COVID-19. Kolej ini menyediakan tenaga kerja untuk
sektor perhotelan dan juga pelancongan di negeri Sabah.

Tumpuan juga hendaklah dibuat ke atas bidang berkaitan digitalisasi dan IR4.0.
Sebagai contoh, robotics amat sesuai untuk kita menuju ke arah mengurangkan
kebergantungan kepada pekerja asing dan dalam masa yang sama melahirkan pekerja
mahir di kalangan anak-anak Malaysia. Kita dapati bahawa dalam bidang teknologi ini,
kita juga masih menggaji pekerja-pekerja dari luar negara seperti dari India dan
sebagainya. Maka, sudah tiba masanya anak-anak Malaysia mengambil tempat-tempat
ini.

Di luar bandar, saya mencadangkan agar tumpuan diberi kepada mendaya
upayakan golongan anak muda yang tidak dapat meneruskan pelajaran ke peringkat
tertiary. Untuk terlibat dalam industri hiliran pertanian dan perikanan, fokus hendaklah
kepada penghasilan produk hiliran yang ada barang sumber tersedia dan pasaran yang
dikenal pasti bukan sahaja di pasaran tempatan malahan sehingga ke luar negara.
Sebagai contoh, produk seperti bebola ikan, fish fingers, makanan kucing, jem dari buah-
buahan tempatan dan lain-lain boleh dihasilkan di luar bandar.
