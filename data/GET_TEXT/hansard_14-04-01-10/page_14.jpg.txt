8 DR.29.09.2021

Dalam RMKe-12 lima tahun yang akan datang ini, fokus adalah empat tadi.
Soalan saya ialah, apakah Yang Berhormat boleh memberikan penjelasan lanjut kepada
Dewan, di antara pembentangan dasar dengan fokus kementerian terhadap empat
perkara tadi, boleh benar-benar menjawab isu keselamatan makanan. Saya bagi contoh
satu sahaja. Import makanan di negara kita terus meningkat saban tahun. Apakah jaminan
dasar yang tadi dibuat benar-benar boleh melegakan atau meredakan keresahan tentang
isu ini? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri.

Datuk Seri Haji Ahmad bin Hamzah: Terima kasih Tuan Yang di-Pertua.
Sebenarnya kita memang cukup memahami tentang apa juga cabaran yang sedang kita
hadapi. Bahkan semasa kita menghadapi COVID-19, kita telah membuktikan bahawa
bukan sahaja MAFI telah berjaya membekalkan makanan yang mencukupi dan tiada
apabila menghadapi masalah. Sebenarnya dasar yang telah kita tetapbkan Dasar
Agromakanan Negara 2.0 tahun 2021-2025 dan juga MSKN untuk sekuriti makanan
memang telah mencukupi untuk menggariskan apa juga keperluan yang akan kita
kehendaki.

Pada ketika ini kita mempunyai satu pasukan yang sentiasa memantau secara
harian tentang apa juga keperluan dan juga kekurangan yang kita hadapi— dari kekangan
yang kita hadapi pada ketika ini adalah pelbagai. Selain daripada kita bergantung pada
banyak barang import dan juga penggunaan yang sentiasa meningkat kerana populasi
kita juga semakin meningkat. Justeru itu, kita telah menyusun beberapa strategi dan kita
berharap Dasar Agromakanan Negara (DAN2.0) dan juga MSKN sekuriti makanan ini
telah mencukupi untuk kita menggariskan apakah strategi-strategi dan tindakan yang
sepatutnya kita buat.

Untuk makluman Tuan Yang di-Pertua, pada ketika ini saya berikan misalan,
tentang dasar kita bersama dengan beras. Walaupun dasar kita ialah 70:30 yang menjadi
makanan ruji negara. Sejumlah 70 kita hasilkan, 30 kita import dari luar negara.

Walau bagaimanapun, walaupun kita berselesa dengan dasar ini tetapi MAFI
telah mengambil satu pendekatan untuk mengkaji kemungkinan untuk kita
mempertingkatkan lagi pengeluaran kita untuk lima tahun akan datang, kita hasilkan
sebanyak 75 peratus bukan lagi 70 peratus yang menjadi dasar kita selama ini. Dengan
mengambil beberapa pendekatan yang kita yakin kita berkeupayaan untuk mencapainya.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Seri Dr. Haji Dzulkefly bin Ahmad [Kuala Selangor]: Kuala Selangor,
tambahan. Satu soalan mudah sahaja.

Timbalan Yang di-Pertua [Dato’ Mohd Rashid Hasnon]: Saya sudah bagi
masa agak panjang dia menjawab ya.

Datuk Seri Dr. Haji Dzulkefly bin Ahmad [Kuala Selangor]: Tuan Yang di-
Pertua. Soalan mudah sahaja dari Kuala Selangor.

4. Puan Nor Azrina binti Surip [Merbok] minta Menteri Pembangunan Wanita,
Keluarga dan Masyarakat menyatakan apakah usaha drastik yang dilakukan oleh pihak
kementerian untuk menginstitusikan dan meningkatkan perwakilan wanita di Parlimen
serta perancangan jangka panjang secara sistematik untuk memastikan sasaran minimum
30 peratus dilaksanakan.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Bismillahi Rahmani Rahim. Assalamualaikum
warahmatullahi wabarakatuh dan salam sejahtera. Terima kasih Tuan Yang di-Pertua dan
terima kasih Yang Berhormat Merbok atas soalan yang dikemukakan. Saya ingin
memohon menjawab soalan Yang Berhormat Merbok bersekali dengan pertanyaan Yang
Berhormat Kuantan pada 5 Oktober 2021 mengenai perkara yang sama.
