DR.29.09.2021 43

melakukan R&D bagi mengembangkan perniagaan mereka seiring dengan kemajuan
dunia. Strategik perniagaan perlu diubah dengan corak yang lebih berdaya saing hingga
ke peringkat global.

Tambahan pula, perniagaan yang berdaya saing akan memberi impak positif
kepada ekonomi negara. Saya ingin bertanya, berapakah peruntukkan yang disediakan
dalam Rancangan Malaysia Kedua Belas untuk tujuan R&D? Menyedari kepentingan R&D
dalam membangunkan ekonomi yang telah dapat menghasilkan barangan kreatif dan
inovatif serta meningkatkan produktiviti. Misalnya penumpuan kepada sektor pertanian
melalui R&D yang menghasilkan banyak baka dan juga variety yang baharu yang bermutu
tinggi. Perkembangan ini bukan sahaja memberi kebaikan kepada golongan petani,
malahan meningkatkan ekonomi dalam tempoh jangka masa yang panjang. Proses
globalisasi akan menular dalam masyarakat dan ekonomi Malaysia serta memberi
peluang untuk memperkukuhkan ekonomi.

Ekoran pandemik, banyak PKS terkesan dan mereka perlu melihat semula
pelbagai aspek dalam perniagaan mereka merentasi pemasaran digital. Operasi perlu
dioptimumkan dan teknologi digital merupakan pendorong utama. Banyak PKS masih
tidak menyedari tentang bagaimana untuk memulakan pengadaptasian digital.
Kemudahan PKS untuk mengadaptasi penyelesaian digital termasuklah geran yang
disediakan oleh SME Bank dan perlulah ditambah lagi dan diteruskan. Saya ingin tahu,
jumlah peruntukan yang disediakan untuk tujuan ini oleh kerajaan dalam tempoh
Rancangan Malaysia Kedua Belas?

Ketiga, melestarikan alam sekitar iaitu masalah banjir, tanah runtuh dan air sungai
yang keruh. Seperti mana yang kita sedia maklum, bahawa negara kita mempunyai iklim
tropika yang lembap dan menerima curahan hujan yang begitu banyak, lebih-lebih lagi
dalam keadaan dunia menghadapi perubahan iklim climate change, dengan izin. Ini
menyebabkan kawasan-kawasan bukit menjadi mudah runtuh menyebabkan banjir
termasuk banjir lumpur, banjir kilat yang berbahaya hazardous, dengan izin. Ini
menjejaskan kehidupan, meragut nyawa dan merosakkan harta benda.

Contohnya apa yang berlaku baru-baru ini di Yan Kedah, di Kampung Kebungit
dan Kampung Sugud, Penampang di Sabah dan juga yang pernah berlaku pada 2014 di
Kuala Krai, banjir kuning yang saya rasa masih- sekarang lagi masih terasa oleh penduduk
di sana impaknya. Kesedaran masyarakat terhadap isu alam sekitar perlu dipertingkatkan
bagi melestarikan alam sekitar daripada terjejas atau musnah akibat aktiviti-aktiviti
manusia yang tidak berharmoni seperti membuang sampah ke sungai dan membuka
tanah-tanah yang tidak teratur dan tidak mengambil kira impak kepada alam sekitar.

Secara tidak langsung, perkara ini boleh menyebabkan berlakunya gangguan
bekalan air bersih yang memberi kesan kepada kualiti hidup dan kesejahteraan kesihatan
manusia sejagat.

Bagi memastikan kelestarian alam sekitar, saya mencadangkan agar kempen
kesedaran hingga ke peringkat akar umbi perlulah dipergiatkan dan aktifkan pendekatan
pelaksanaan di peringkat sekolah juga perlu untuk meningkatkan kesedaran tentang alam
sekitar dan pengamalan 3R di Malaysia.

Kerja-kerja yang kalau setakat di peringkat Putrajaya sahaja, ataupun di Kuala
Lumpur tidak mencukupi. Kesedaran ini mestilah sampai ke peringkat akar umbi kepada
mereka yang ada di kampung-kampung dan di luar bandar. Kerajaan perlu mengawal
kawasan tadahan air, water catchment area, dengan izin, daripada dibangunkan
sewenang-wenangnya. Perlu dipelihara dan dipulihara bagi memastikan air kita tidak
tercemar sehingga bertukar warna menjadi air seperti teh tarik yang saya lihat sendiri di
Sungai Padas di kawasan saya di Sungai Membakut, Sungai Bengawan, Sungai Kimanis,
Sungai Papar dan lain-lain lagi.

Saya juga mencadangkan agar kerajaan menyediakan peruntukan khas untuk
mengatasi masalah sungai-sungai yang cetek supaya air dapat mengalir dengan deras
dengan sepatutnya dan tidak menyebabkan banjir di kawasan-kawasan seperti kami di
kawasan Parlimen Beaufort yang selalu menghadapi banjir. Saya juga meminta kerajaan
supaya JPS memastikan rizab sungai dikawal selia dan tidak dibenarkan membuat
pembinaan rumah, biasanya setinggan termasuklah oleh pendatang tanpa izin- PATI,
