DR.11.10.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Isnin, 11 Oktober 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Dato’ Haji Salim Sharif [Jempol]: Terima kasih Tuan Yang di-Pertua.

Moratorium begitu membantu,
Faedah terakru menjadi isu,
Soalan satu sudah dituju,
Silakan Menteri usah terpaku.

1. Dato’ Haji Mohd. Salim Sharif [Jempol] minta Menteri Kewangan menyatakan
implikasi faedah terakru kepada para peminjam menerusi moratorium dan kesediaan
kerajaan untuk menghapuskan faedah tersebut.

Timbalan Menteri Kewangan II [Tuan Haji Yamani Hafez bin Musa]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera.

Tuan Yang di-Pertua, untuk makluman Ahli Yang Berhormat pada asasnya bank
adalah institusi komersial dan pinjaman merupakan kontrak peribadi yang dimeterai
antara bank dan pelanggan, perlu dihormati. Oleh itu aspek pengenaan faedah
merupakan satu keputusan komersial yang dipersetujui oleh sesebuah bank dan
pelanggannya semasa permohonan pinjaman dibuat.

Saya juga ingin menjelaskan bahawa dalam melaksanakan bantuan moratorium
semasa, semua institusi perbankan telah mengambil pelbagai langkah untuk membantu
mengurangkan kos pinjaman tambahan terutamanya bagi pinjaman yang paling terjejas
melebihi kewajipan yang termaktub di dalam perjanjian pinjaman yang asal.

Pertama, semua bank telah bersetuju untuk tidak mengkompaun faedah,
mengenakan faedah atas faedah atau mengenakan faedah penalti dalam tempoh
moratorium bagi semua produk pinjaman. Meskipun tidak ada faedah kompaun, faedah
biasa akan terus diambil kira atau faedah terakru ke atas baki pinjaman terkumpul. Ini
kerana, bank-bank perlu terus menunaikan tanggungjawab untuk membayar faedah
kepada pendeposit, menampung kos pendanaan yang lain dan membolehkan bank-bank
terus menawarkan pinjaman bagi menjana ekonomi.

Kedua, pemegang kad kredit boleh memohon untuk menukar baki pinjaman kad
kredit mereka kepada fasiliti pinjaman bertempoh pada kadar pembiayaan yang lebih
rendah. Ketiga, peminjam yang memohon bantuan melalui AKPK daripada kalangan
mereka yang sangat terjejas seperti peminjam yang kehilangan sumber pendapatan
ataupun isi rumah yang berdepan dengan situasi kematian pencari nafkah atau
breadwinners boleh mendapatkan pengurangan caj faedah daripada institusi perbankan
sebagai salah satu pakej bantuan penstrukturan semula pinjaman mereka.
