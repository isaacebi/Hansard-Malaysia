32 DR.11.10.2021

peningkatan had hutang statutori tersebut akan menjadi pembuka kepada peruntukan
Bajet 2022 yang berpaksikan kesejahteraan Malaysia dilakari oleh kepelbagaian jenis
perniagaan dan aktiviti ekonomi.

Tuan Yang di-Pertua, semenjak pandemik COVID-19 melanda negara, kerajaan
telah pun melaksanakan pakej bantuan dan rangsangan ekonomi berjumlah RM530 bilion.
Ini merangkumi kedua-dua langkah fiskal dan bukan fiskal dan telah memanfaatkan lebih
20 juta rakyat serta 2.4 juta perniagaan. Dengan lebih dari 450 program dan inisiatif
melalui kesemua pakej ini, saya akui bahawa masih terdapat ruang untuk
penambahbaikan.

Oleh itu, saya ingin mengucapkan ribuan terima kasih atas nasihat dan teguran
yang telah diberikan oleh kesemua Ahli Dewan, tidak kira dari barisan kerajaan mahupun
pembangkang. Walaupun kita berbeza pendapat tetapi di saat getir apabila rakyat
memerlukan, segala perbezaan perlu diketepikan demi menangani pandemik ini secara
bersama dalam membawa kembali sinar kepada Keluarga Malaysia.

Oleh itu, saya percaya pada hari ini sekali lagi kita akan berjaya untuk melakar
sejarah seperti yang dibuktikan melalui persefahaman yang dicapai melalui Memorandum
Persefahaman Transformasi dan Kestabilan Politik bekerjasama ke arah pentadbiran
negara yang mengutamakan kesejahteraan rakyat serta kemajuan ekonomi negara.

Tuan Yang di-Pertua, hampir 13 bulan yang lalu, semangat muafakat kesemua
Ahli Dewan yang mulia ini terserlah apabila kita berjaya meluluskan Rang Undang-undang
KWC-19 yang pertama bernilai RM45 bilion pada September 2020. Disusuli oleh
persetujuan untuk meminda had siling tersebut daripada RM45 bilion kepada RM65 bilion
pada Disember 2020. Had siling yang ditingkatkan pada waktu itu bertujuan untuk
membiayai empat pakej utama iaitu PRIHATIN, PRIHATIN PKS Tambahan, PENJANA
dan KITA PRIHATIN serta sebahagian dari langkah Belanjawan 2021.

Namun, pada awal tahun ini, negara kita masih berdepan dengan pandemik
COVID-19. Sebagai langkah segera dan proaktif, kerajaan telah melaksanakan empat
pakej bantuan dan rangsangan ekonomi iaitu PERMAI, PEMERKASA, PEMERKASA
Tambahan dan PEMULIH yang mengurangkan impak pelaksanaan Perintah Kawalan
Pergerakan yang dilaksanakan ketika itu.

Untuk makluman Ahli-ahli Yang Berhormat, keempat-empat pakej tersebut
memerlukan tambahan peruntukan sejumlah RM27 bilion. Justeru, pindaan rang undang-
undang dan peningkatan had hutang statutori adalah penting bagi memenuhi komitmen
tersebut serta untuk membiayai langkah yang seterusnya bagi tahun ini dan tahun 2022
dalam memastikan momentum pemulihan negara dapat diteruskan.

Ingin saya menekankan bahawa berdasarkan kedudukan semasa KWC-19,
Kementerian Kewangan mengunjurkan bahawa peruntukan tahun ini tidak mencukupi
untuk membiayai pakej-pakej tersebut. Ini adalah kerana sejumlah RM6O bilion telah
dibelanjakan dan baki siling setakat hujung September 2021 adalah berjumlah RM5 bilion
sahaja.

Mengambil kira keperluan tambahan tersebut serta prestasi ekonomi dan had
statutori hutang bagi tahun ini dan tahun 2022, adalah wajar supaya Akta 830 dipinda
untuk menampung peningkatan had siling KWC-19 kepada RM110 bilion. Seperti yang
saya nyatakan tadi, ini melibatkan pindaan Akta 830 supaya had statutori hutang
ditingkatkan kepada 65 peratus daripada KDNK berbanding 60 peratus sebelum ini untuk
membiayai perbelanjaan tambahan KWC-19 sejumlah RM45 bilion serta pelaksanaan
projek pembangunan Rancangan Malaysia Kedua Belas (RMKe-12).

Namun, dalam jangka masa sederhana, kerajaan masih komited terhadap
langkah konsolidasi fiskal yang digariskan di bawah RMKe-12 dengan defisit disasarkan
berkurang kepada 3.5 peratus berbanding KDNK menjelang tahun 2025.

Tuan Yang di-Pertua, secara keseluruhannya, rang undang-undang _ ini
merangkumi tiga fasal seperti berikut:

Fasal 1 adalah tajuk ringkas akta yang dicadangkan.
