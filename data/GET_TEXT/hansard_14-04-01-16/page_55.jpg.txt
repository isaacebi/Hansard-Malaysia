DR.11.10.2021 47

Perkembangan perbelanjaan dan peningkatan hutang sesuatu yang telah dijangka.
Desperate times call for desperate measures, dengan izin.

Tuan Yang di-Pertua, kita berada dalam fasa transisi ke era endemik selepas
kejayaan besar dalam gelombang vaksinasi yang ditingkatkan sejak bulan Mei yang lalu.
Saya mengucapkan syabas dan tahniah kepada kerajaan walaupun terdapat pihak yang
sentiasa mencari dan memperbesarkan kelemahan di peringkat kerajaan. Malah, tarikh
11 Oktober iaitu hari ini juga mencatatkan sejarah baharu selepas kerajaan membenarkan
perjalanan rentas negeri yang memberi maksud gerbang endemik telah pun dibuka secara
rasmi.

Kita mengharapkan ruang yang diberikan oleh kerajaan ini dimanfaatkan
sebaiknya oleh rakyat dan kita terus kekal menjaga SOP yang ditentukan untuk menjaga
diri kita dan keluarga Malaysia seperti yang digagaskan oleh Yang Amat Berhormat
Perdana Menteri.

Tuan Yang di-Pertua, sebagai persediaan menghadapi tahun pertama endemik
2022, maka rangka asas fiskal perlu diperluas dan diperkukuh bagi memastikan rakyat
dan negara dapat menghadapi fasa pasca pemulihan daripada pandemik yang lebih baik
dan teratur.

Pindaan Akta 830 yang baru sahaja digubal tahun lalu adalah sebahagian
daripada persediaan ke arah menyediakan satu kerangka fiskal yang kukuh sebelum
Dewan yang mulia ini akan menyaksikan pembentangan Belanjawan 2022 yang
dijadualkan pada penghujung Oktober ini. Kita sedia maklum kerajaan tidak mempunyai
pililhan yang baik selain terus mengamalkan dasar pengembangan fiskal atau
expansionary fiscal yang menyaksikan perbelanjaan kerajaan terus mengalami
peningkatan bagi menampung keperluan rakyat dan negara ketika ini.

Dengan peningkatan peruntukan Kumpulan Wang COVID-19 yang disebutkan
dalam pindaan ini iaitu daripada RM65 bilion kepada RM110 bilion, kita dapat
mengunjurkan perbelanjaan fiskal bagi Belanjawan 2022 akan terus berkembang melebihi
peruntukan kerajaan dalam belanjawan tahun lalu iaitu RM322.5 bilion.

Tuan Yang di-Pertua, saya melihat peningkatan peruntukan dalam Kumpulan
Wang COVID-19 seperti yang tertera dalam pindaan ini dapat meluaskan sokongan fiskal
khususnya melibatkan bentuk bantuan subsidi. Dalam situasi pendapatan hasil kerajaan
yang terhad, maka bebanan di bawah perbelanjaan mengurus wajar dialihkan di bawah
Kumpulan Wang COVID-19 bagi memastikan kerajaan dapat terus mengekalkan disiplin
fiskal pada tahun hadapan. Inilah antara kriteria utama yang cuba diketengahkan oleh
kementerian melalui pindaan yang dikemukakan pada hari ini. Dalam masa yang sama,
kita juga akan menyaksikan peningkatan terimaan pinjaman bagi menampung keperluan
di bawah Kumpulan Wang COVID-19.

Tuan Yang di-Pertua, pelaksanaan PKP 3.0 mendorong kepada penilaian semula
terhadap unjuran KDNK negara bagi tahun 2021. Sasaran asal enam hingga tujuh peratus
KDNK telah berubah kepada tiga kepada empat peratus berdasarkan unjuran yang
diletakkan boleh Bank Negara Malaysia.

Meskipun kita berhadapan dengan situasi yang mencabar bagi penutup tahun
2021, berdasarkan perspektif yang dikemukakan oleh beberapa institusi antarabangsa
seperti Tabung Kewangan Dunia (IMF) dan Bloomberg menunjukkan prestasi ekonomi
negara akan mengalami prestasi yang baik dan kembali ke fasa pra pandemik pada tahun
mendatang. Oleh itu, berdasarkan prospek positif tersebut, sudah tentu Belanjawan 2022
nanti akan menjadi tumpuan utama kerajaan.

Dalam aspek ini, saya suka untuk kita terus memberi tumpuan yang khusus
kepada kuasa beli rakyat yang telah dikemukakan dalam peruntukan di bawah Bantuan
Prihatin Nasional yang telah dinaikkan peruntukannya daripada RM25.2 bilion kepada
RM41 bilion. Penggunaan domestik yang terus mengukuh ini dapat menjadi salah satu
daripada teras yang dapat membantu menginjakkan pertumbuhan ekonomi dan KDNK
negara sekali gus kita juga dapat mengawal hutang kerajaan kepada KDNK daripada terus
menggelembung.
