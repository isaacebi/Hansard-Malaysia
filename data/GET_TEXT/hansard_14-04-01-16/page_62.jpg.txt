54 DR.11.10.2021

Tuan Noor Amin bin Ahmad [Kangar]: Terima kasih. Masukkan soalan ini juga
dalam perbahasan saya.

Timbalan Yang di-Pertua [Dato’ Mohd Rashid Hasnon]: Ya.

Tuan Noor Amin bin Ahmad [Kangar]: Saya fikir inilah yang saya bangkitkan
tadi. Mungkin aspek birokrasi, bagaimanakah kita kena fikirkan untuk mempercepatkan
segala perbelanjaan yang kita telah luluskan? Ada dua perkara, ringkas sahaja Tuan Yang
di-Pertua, yang saya hendak bangkitkan yang mana dalam RMKe-12 juga, saya ada
sebutkan sedikit.

Saya mencadangkan sebahagian peruntukan ini dibelanjakan melalui kerjasama
dengan kerajaan negeri. Misalnya untuk mencapai objektif membasmi dan mengurangkan
bil import makanan. Jadi, kerajaan negeri sediakan tanah dan penduduk yang berminat
dilatih, diberikan peralatan, modal dan diasuh dengan pengurusan projek sehingga
berjaya.

Jadi, dapatlah tanah itu, dimanfaatkan untuk objektif yang khusus. Paling bagus
ialah kalau kita ada pelajar-pelajar, misalnya pelajar pertanian daripada UPM. Mereka ini
yang mana yang hendak bergraduat, kita beri. Ini disebabkan telah dilatih dalam bidang
pertanian. Jadi, kita susun mereka supaya kemahiran mereka dan pengetahuan mereka
ini dapat kita optimumkan.

Jadi , saya juga sebutkan dalam RMKe-12 ini supaya sebahagian besar
perbelanjaan, diperuntukkan kepada negeri-negeri yang miskin. Jadi, barulah ini kita, saya
sebut sebagai pembangunan berbalik (reverse development). Jadi, barulah kita dapat
mencapai objektif mengurangkan jurang antara wilayah dan juga negeri.

Terakhir yang saya hendak sebut, kita mesti mengambil kira unjuran pertumbuhan
penduduk. Kita tahu dari tahun ke tahun penduduk bertambah. Ada keperluan infrastruktur
yang mendesak sebab ia mengambil masa. Misalnya, sekolah dan kemudahan jalur lebar.
Jadi, saya percaya ini semuanya ada dalam pengetahuan tetapi apabila kita hendak
berbelanja, kadang-kadang oleh kerana kita ini terlalu terdesak, hendak habiskan cepat
duit ini, hendak keluarkan sebelum habis hujung tahun dan sebagainya, kita terlupa.
Dalam perancangan kita, bahawa objektif-objektif inilah yang perlu kita utamakan.

Demikian sahaja perbahasan saya untuk RUU ini. Saya mohon untuk menyokong.
Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kangar. Sekarang saya menjemput Yang Berhormat Tebrau.

3.02 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua
mengizinkan saya untuk sertai perbahasan RUU ini. Tuan Yang di-Pertua, kerajaan sudah
berusaha gigih untuk memerangi pandemik COVID-19. Banyak kos dan perbelanjaan
yang masih diperlukan. Maka, saya tiada pilihan selain daripada menyokong RUU ini.
Akan tetapi saya ingin juga memberi beberapa cadangan untuk pertimbangan kerajaan
untuk menambah baik kaedah-kaedah untuk membantu rakyat knususnya B40 dan juga
perusahaan kecil dan sederhana yang terjejas.

Oleh disebabkan banyak aktiviti ekonomi dan sosial telah dibenarkan, banyak
kekosongan pekerjaan sedang menunggu dipenuhkan dan ramai yang sebelum PKP
dilaksanakan bergaji tetapi kini, telah mula berniaga atau bekerja sendiri. Maka, pelbagai
Pakej Rangsangan Ekonomi termasuk bantuan PRIHATIN harus dikaji semula dan diberi
fokus kepada yang harus diberikan walaupun secara amnya, saya sudi menyokong
permohonan kerajaan.

Dengan itu, saya ingin mencadangkan bahawa sesiapa yang masih tidak dapat
pekerjaan, harus dikaji adakah mereka tidak mahu kerja atau memilih pekerjaan. Kerajaan
tidak harus memberi bantuan kepada mereka yang sudah bekerja dengan gaji tidak
kurang RM1,800 sebulan atau pendapatan seisi keluarga tidak kurang daripada RM4,000
sebulan ya. Itu adalah pandangan saya.
