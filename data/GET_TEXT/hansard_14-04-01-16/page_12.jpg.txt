4 DR.11.10.2021

Menteri Pengajian Tinggi [Datuk Seri Dr. Noraini binti Ahmad]: Terima kasih
Yang Berhormat Johor Bahru. Tuan Yang di-Pertua, dalam merangka strategi pembukaan
semula institusi pengajian tinggi ataupun IPT di seluruh negara bagi tujuan PdP secara
bersemuka, pihak KPT telah mengadakan beberapa sesi libat urus dan perbincangan
dengan semua pihak yang berkepentingan. Antaranya semua pengurusan tertinggi IPT
dan kepimpinan mahasiswa. Selain daripada pihak yang terlibat secara langsung dengan
institusi pendidikan, kementerian juga telah mengadakan perbincangan dengan wakil
kerajaan negeri, KKM, MKN, PDRM, MOSTI dan syarikat-syarikat penyedia perkhidmatan
penerbangan. Sesi libat urus ini adalah bagi mendapatkan input dan pandangan yang
menyeluruh dalam menentukan kaedah dan mekanisme terbaik agar pembukaan serta
kemasukan semula pelajar ke kampus dapat dilaksanakan dengan teratur dan lancar.

Berdasarkan input sesi libat urus yang dilaksanakan, pihak kementerian telah
membentangkan pelan pembukaan dan pengoperasian IPT termasuk SOP yang akan
digunakan di Mesyuarat Majlis Pemulihan Negara, Mesyuarat Kumpulan Teknikal
Pengurusan Pandemik dan Mesyuarat Kuartet Menteri COVID-19.

Antara perkara yang ditekankan dalam pelan ini adalah pengurusan kemasukan
pelajar secara berperingkat, pengurusan PdP, pengurusan aktiviti pelajar, pengurusan
keluar masuk kampus, pengurusan pelajar yang positif atau mendapat gejala COVID-19,
pemerkasaan jawatankuasa tindakan kecemasan dan bilik gerakan. Pengukuhan dan
pematuhan SOP, pemerkasaan pengurusan kesihatan mental dan sebaginya.

Di samping itu juga pihak kementerian juga mengutamakan pelajar dan warga IPT
yang telah mendapat suntikan dos vaksin lengkap yang dibenarkan kembali ke kampus
secara berperingkat. Manakala pelajar-pelajar lain boleh mengikuti PdP secara dalam
talian. Ketetapan ini adalah bagi menyediakan persekitaran IPT yang lebih selamat untuk
melaksanakan aktiviti PAP secara bersemuka dengan norma baharu dan mematuhi SOP
yang ditetapkan.

Tuan Yang di-Pertua, berkaitan dengan status program vaksinasi kepada warga
IPT, izinkan saya untuk menjawab bersekali dengan soalan yang dikemukakan oleh Yang
Berhormat Muar iaitu soalan nombor 8 yang membangkitkan isu yang sama.

Bagi makluman Ahli-ahli Yang Berhormat KPT dengan kerjasama Badan
Bertindak Imunisasi COVID-19 ataupun CITF sedang giat melaksanakan program
vaksinasi warga IPT melalui Program Back to Campus bagi meningkatkan kadar vaksinasi
warga IPT khususnya kepada pelajar KPT dengan kerjasama KKM juga telah
menyediakan kemudahan akses secara walk-in kepada pelajar dan kakitangan IPT di
mana-mana PPV bermula 9 September 2021.

Untuk makluman Yang Berhormat sehingga 1 Oktober 2021, seramai 83 peratus
orang pelajar IPT telah menerima vaksin lengkap vaksinasi iaitu 951,739 orang daripada
1.15 juta pelajar secara keseluruhan. Manakala bagi kakitangan IPT seramai 117,721
orang ataupun 90 peratus telah menerima dos lengkap vaksinasi, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama sila Yang Berhormat Johor Bahru.

Tuan Haji Akmal Nasrullah bin Mohd Nasir [Johor Bahru]: Terima kasih
kepada Yang Berhormat Menteri atas jawapan tersebut. Ini adalah sejajar dengan apa
yang saya kemukakan dalam memorandum sebelum ini kepada Yang Berhormat Menteri
supaya kampus-kampus ini hanya dibuka apabila mahasiswa telah mendapat dua dos.

Jadi hari ini ada dua lagi tuntutan ataupun persoalan yang saya ingin kemukakan.
Yang pertama kepada Yang Berhormat Menteri, adakah kementerian bercadang untuk
mengagihkan kit ujian kendiri secara saliva secara percuma kepada semua mahasiswa,
IPTA, IPTS semua IPT-IPT yang lain. Sebab ini mampu mengurangkan risiko kes positif
dibawa masuk ke dalam kawasan kampus dan perlu dibuat secara berkala.

Manakala tuntutan yang kedua bagi Yang Berhormat Menteri, walaupun secara
dasarnya semua kampus ini dibuka apabila mahasiswa telah diberikan dua dos vaksin
tenaga pengajar, kakitangan semua sudah dua dos vaksin, mengikut SOP yang terkini.
Cuma apabila kita merujuk pengalaman di Langkawi Tuan Yang di-Pertua, apabila kita
