12 DR.11.10.2021

Memang saya akui pencapaian dan penguasaan bahasa Melayu tinggi. Cuma,
tentu saya ingin mendapat penjelasan daripada kerajaan, apakah faktor yang menghalang
pelajar-pelajar pendidikan vernakular gagal menguasai bahasa kebangsaan? Kemudian,
apakah dengan jumlah dan bilangan sekolah-sekolah yang ada dalam negara ini dapat
menggambarkan matlamat untuk mencapai perpaduan negara tercapai? Dan apakah
penguasaan bahasa kebangsaan benar-benar tercapai dengan jumlah bilangan sekolah
yang ada pada hari ini? Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Lenggong. Sila, Yang Berhormat Timbalan Menteri.

Datuk Mohamad bin Alamin: Terima kasih atas soalan tambahan. Sebagaimana
saya nyatakan tadi, Tuan Yang di-Pertua, bahawa Dasar Pendidikan Negara kita sudah
digubal sedemikian rupa dan ditadbir oleh sebuah perundangan iaitu Akta Pendidikan
1996 di mana semua garis panduan itu telah pun disebut dalam undang-undang ini.

Jadi kalaulah barangkali masih ada kedapatan penguasaan itu masih lagi dalam
keadaan yang lemah, barangkali itulah saya katakan tadi juga bahawa penguasaan
bahasa Melayu ini adalah terserah kepada alam persekitaran. Bagaimana kita praktis, kita
amalkan dalam budaya hidup bermasyarakat ini, maka kita dapat membantu kita
menguasai bahasa Melayu.

Soalan tambahan juga, Tuan Yang di-Pertua, kalau mengikut rekod kita, jumlah
sekolah kebangsaan, sekolah rendah— sekolah rendah ini adalah yang asas sekali. Saya
sebutkan data ini. Sebanyak 5,872 sekolah rendah dan SJK(C) sebanyak 1,301 dan
dicampur dengan SMJK(C), ia menjadi 1,984 manakala SJK(T) pula berjumlah 527.
Maknanya jumlah ini juga dapat diwujudkan dan dapat dijamin bahawa penggunaan
bahasa Melayu itu jangan ditinggalkan juga. Kita akan memastikan malahan penguasaan
pemerkasaan itu akan berterusan bukan sahaja di sekolah kebangsaan tetapi juga di
sekolah jenis kebangsaan juga. Terima kasih.

Tuan Nik Nazmi bin Nik Ahmad [Setiawangsa]: Tuan Yang di-Pertua.
Setiawangsa.

Timbalan Yang di-Pertua [Dato' Mohd Rashid Hasnon]: Soalan tambahan
yang kedua. Saya jemput Yang Berhormat Bukit Bintang. Sila. Dia sudah awal-awal tadi.

Dr. Maszlee bin Malik [Simpang Renggam]: Okey.

Tuan Fong Kui Lun [Bukit Bintang]: Terima kasih Tuan Yang di-Pertua. Soalan
tambahan. Saya ingin bertanya Yang Berhormat Timbalan Menteri. Untuk menjadikan
seorang murid fasih bahasa kebangsaan tidak tentu satu aliran, pelbagai aliran pun boleh.
Cuma, sejauh mana keseriusan usaha kerajaan dan pihak sekolah untuk memajukan
penguasaan bahasa Melayu di kalangan pelajar? Saya ingin bertanya apakah pandangan
Yang Berhormat. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Bukit Bintang. Sila, Yang Berhormat Timbalan Menteri.

Datuk Mohamad bin Alamin: Ya, saya sangat setuju, Yang Berhormat Bukit
Bintang, bahawa ini adalah usaha kita secara berterusan untuk memperkasakan
penguasaan bahasa Melayu walaupun berada di SJK(C). Dalam akta itu, disebut juga
bahawa SJK(C) itu walaupun bukan bahasa Melayu sebagai bahasa pengantar tetapi
wajib diajar juga bahasa kebangsaan di sekolah SJK(C).

Jadi maknanya ini adalah satu integrated effort bukan sahaja di kalangan guru
tetapi juga kepada semua ibu bapa juga. Masyarakat setempat memainkan peranan
bagaimana kita boleh memupuk semangat perpaduan itu yang sekali gus dapat menjamin
penguasaan bahasa Melayu, bahasa kebangsaan kita. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri.

Tuan Muhammad Bakhtiar bin Wan Chik [Balik Pulau]: Tuan Yang di-Pertua,
boleh tambah?
