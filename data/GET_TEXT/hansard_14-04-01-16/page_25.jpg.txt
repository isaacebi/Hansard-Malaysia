DR.11.10.2021 17

01110

Kerajaan Negeri Sarawak melalui Jawatankuasa Pengurusan Bencana Negeri
pada 24 September 2021, telah bersetuju untuk membenarkan peningkatan kekerapan
penerbangan bagi mana-mana laluan di antara Semenanjung Malaysia dan Sarawak
daripada 22 penerbangan sehingga kepada 87 penerbangan seminggu.

Timbalan Yang di-Pertua [Dato’ Mohd Rashid Hasnon]: Timbalan Menteri,
minta ringkaskan jawapan. Panjang sangat sudah.

Dato’ Henry Sum Agong: Sedikit lagi. Pada masa yang sama, Kerajaan Negeri
Sarawak juga telah bersetuju untuk membenarkan syarikat penerbangan menyediakan
perkhidmatan tanpa had kepada penumpang. Peningkatan kekerapan dan kelonggaran
had kapasiti ini akan berkuat kuasa mulai 8 Oktober 2021.

Harga tiket penerbangan bagi laluan-laluan ke negeri Sabah dan Sarawak
dijangka akan kembali ke paras purata apabila jumlah kekerapan penerbangan beroperasi
seperti biasa. Sehubungan dengan itu, kerajaan melalui MAVCOM akan meneruskan
pemantauan terhadap harga tiket penerbangan bagi semua laluan penerbangan domestik
termasuk laluan-laluan di antara Semenanjung dan Sabah serta Sarawak.

Sekian, terima kasih.

Timbalan Yang di-Pertua [Dato’ Mohd Rashid Hasnon]: Silakan soalan
tambahan pertama, Yang Berhormat Sibuti.

Tuan Lukanisman bin Awang Sauni [Sibuti]: Terima kasih Tuan Yang di-Pertua
dan juga jawapan daripada Timbalan Menteri sebentar tadi. Sememangnya kenaikan
harga tiket memberikan kesan yang besar kepada Keluarga Malaysia, terutama sekali
Sabah dan juga Sarawak.

Juga saya berharap agar kerajaan dapat memantau dan tegas kepada syarikat
penerbangan berkenaan tentang isu-isu refund, dengan izin di mana kebanyakan yang
membeli tiket yang terbatal akibat penerbangan yang terhad. Mereka menuntut untuk
mendapatkan refund tunai. Apakah langkah-langkah yang diambil oleh kerajaan untuk
memastikan sekurang-kurangnya syarikat penerbangan dapat mengembalikan tiket-tiket
yang terbatal?

Saya juga ingin membangkitkan satu isu di mana tiket yang pada bulan lepas kita
booking, dengan izin berharga dalam sekitar RM1,800 untuk kembali dari Kuala Lumpur
ke Miri. Akan tetapi pada hari ini, harga tiket tersebut dianggarkan dalam sekitar RM300
ke RM400. Adakah syarikat penerbangan dapat melakukan sedikit iaitu mengembalikan
refund kepada pembeli harga tiket yang mahal? Ini kerana, contohnya negeri Sarawak
membuka lebih banyak penerbangan ketika ini.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sibuti. Sila Timbalan Menteri, satu minit.

Dato’ Henry Sum Agong: Terima kasih Yang Berhormat. Untuk makluman Yang
Berhormat, syarikat penerbangan di Malaysia secara amnya menawarkan bayaran balik
atau refund kepada penumpang yang terkesan daripada pembatalan penerbangan akibat
daripada penularan wabak COVID-19. Dalam hubungan ini, syarikat penerbangan pada
kebiasaannya akan menawarkan pilihan kepada penumpang untuk menerima bayaran
balik dalam bentuk baucar perjalanan atau kredit akaun yang boleh digunakan untuk
perjalanan yang ingin dilakukan pada masa hadapan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Wilson Ugak anak Kumbong [Hulu Rajang]: Sedikit Yang Berhormat,
Hulu Rajang.

Timbalan Yang di-Pertua [Dato’ Mohd Rashid Hasnon]: Soalan tambahan
kedua.

Tuan Lim Lip Eng [Kepong]: Kepong.
