64 DR.11.10.2021

Timbalan Yang di-Pertua [Dato' Mohd Rashid Hasnon]: Sekarang saya jemput
Yang Berhormat Papar.

3.44 ptg.

Tuan Haji Ahmad bin Hassan [Papar]: Bismillahi Rahmani Rahim.
Assalamualaikum warahmatullahi wabarakatuh.

Tuan Yang di-Pertua, tahun lalu, kita telah menambah sebanyak RM20 bilion,
manakala hari ini tambahan sebanyak RM45 bilion lagi. Ini merupakan satu jumlah yang
besar. Saya memahami akan keperluan untuk kita memulihkan serta menyelamatkan
ekonomi negara. Akan tetapi, perbelanjaan yang besar ini perlu dipastikan tidak tersasar
dan ketirisan tidak berlaku.

Saya ingin dapatkan penjelasan, pertama, berkenaan dengan Program Subsidi
Upah, insentif pengekalan pekerjaan dan pengambilan pekerja serta bantuan latihan yang
menerima tambahan sebanyak RM12.7 bilion.

Soalan saya. Saya mahukan pecahan peruntukan bagi program-program
tersebut. Kedua, sejak program ini dilaksanakan, berapakah jumlah pekerja yang
dikekalkan tanpa pendapatan mereka terjejas? Ketiga, berapakah pula jumlah peluang
pekerjaan yang dapat dijana dan adakah daripada syarikat-syarikat yang dibantu?
Berapakah peruntukan yang telah dibelanjakan untuk program latihan dan agensi-agensi
yang terlibat? Berapakah peruntukan yang diberikan kepada MEDAC untuk pembelajaran
kursus dan sijil percuma yang diperkenalkan pada tahun lalu, pencapaiannya serta
adakah ia akan disambung?

Kedua, Bantuan Prihatin Nasional yang ditambah sebanyak RM15.8 bilion
bersamaan dengan 63 tambahan daripada jumlah asal. Soalan saya ialah adakah
peningkatan yang ketara ini menggambarkan situasi sebenar rakyat Malaysia yang
terjejas? Berapa peratuskah mereka yang dahulunya T20 dan M40 yang telah
dikategorikan B40? Berapa pula anggaran pengurangan kutipan cukai pendapatan untuk
tahun 2021? Ketiga, pecahan umur dan negeri penerima Bantuan Prihatin Nasional.

Tuan Yang di-Pertua, Geran Prihatin PKS telah ditingkatkan kepada 1.5 kali
ganda iaitu sebanyak RM2.4 bilion kepada RM6 bilion. Soalan saya ialah mengapakah
berlakunya peningkatan sebesar ini? Adakah ini kerana kerajaan telah melonggarkan
syarat-syarat permohonan ataupun permohonan yang meningkat dengan mendadak?
Kedua, bagaimanakah kerajaan ingin memastikan geran ini tidak disalahgunakan dan
hanya mereka yang layak sahaja yang akan diberi bantuan?

Tuan Yang di-Pertua, keempat, projek berskala kecil ditingkatkan daripada RM4
bilion kepada RM6 bilion. Soalan saya. Berapakah kementerian atau agensi yang terlibat
di dalam projek berskala kecil ini dan jenis-jenis projeknya? Daripada jumlah tersebut,
berapakah yang diperuntukkan untuk Sabah?

Kelima ialah berkenaan dengan kenaikan sebanyak 100 peratus peruntukan bagi
pinjaman mikro kredit daripada RM1 bilion kepada RM2 bilion. Soalan saya. Mengapakah
pinjaman yang sebelum ini di bawah BSN dan TEKUN Nasional dipotong di dalam pindaan
rang undang-undang ini? Daripada jumlah RM1 bilion itu, sebelum peruntukan ini,
berapakah jumlah pinjaman yang telah diluluskan dan sektor apakah yang terlibat? Soalan
saya lagi ialah apakah agensi-agensi yang akan mengambil alih peranan bagi
memberikan pinjaman selepas ini?

Tuan Yang di-Pertua, soalan yang keenam adalah peruntukan sebanyak RM5
bilion yang sebelum ini dikendalikan oleh Kementerian Kesihatan bagi perbelanjaan
berkaitan COVID-19 telah ditingkatkan hampir sekali ganda iaitu kepada RM9 bilion.
Soalan saya ialah apakah perbelanjaan yang terlibat dan pecahannya?

Terakhir, Tuan Yang di-Pertua, adalah berkenaan dengan sokongan bantuan
sosial untuk golongan mudah terjejas yang mana peningkatan peruntukan yang paling
besar dalam rang undang-undang ini. Hampir sebanyak RM6 bilion peruntukan baharu
disediakan. Saya mohon penjelasan, apakah bentuk bantuan yang akan diberikan?
