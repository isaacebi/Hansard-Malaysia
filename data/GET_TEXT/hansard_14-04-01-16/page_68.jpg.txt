60 DR.11.10.2021

(ii) integrasi Program Vaksinasi COVID-19 di seluruh kemudahan
rawatan kesihatan yang ada dan yang terakhir; dan

(iii) kerjasama awam-swasta yang lebih efektif dan penjagaan
kesihatan primary.

Dengan itu saya mohon menyokong. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bandar Kuching. Sekarang saya menjemput Yang Berhormat Kuala Krai,
diikuti oleh Yang Berhormat Lumut, kemudian Yang Berhormat Dungun. Sila Yang
Berhormat Kuala Krai.

3.27 ptg.

Tuan Abdul Latiff bin Abdul Rahman [Kuala Krai]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Yang di-Pertua
kerana memberi kesempatan dan peluang kepada saya untuk sama-sama mengambil
bahagian dalam perbahasan Akta Langkah-langkah Sementara Bagi Pembiayaan
Kerajaan (Penyakit Koronavirus 2019 (COVID-19)) (Pindaan) 2021.

Tuan Yang di-Pertua, pertamanya saya ingin mengucapkan tahniah kepada
kerajaan khususnya kerana telah hampir berjaya membawa negara ini keluar daripada
pandemik. Semalam negara kita telah mencapai 90 peratus penduduk dewasa yang telah
mengambil suntikan vaksin. Ternyata kejayaan ini menunjukkan kerajaan hari ini adalah
kerajaan yang sangat bertanggungjawab dan berusaha bersungguh-sungguh untuk
menjadikan Keluarga Malaysia kembali dapat menjalani kehidupan seperti mana sebelum
pandemik ini menyerang kita.

Insya-Allah, cahaya di hujung terowong semakin terang dan kita teruskan berdoa
agar negara kita akan pulih secepatnya dan dalam masa yang sama ekonomi kita kembali
pulih dan melonjak semula untuk kebaikan seluruh warga negara kita. Saya tertarik
dengan persetujuan awal untuk menyokong sepertimana yang diumumkan oleh kawan-
kawan sebelah sana dalam ucapan mereka tadi, ternyata ini adalah satu kepentingan
bersama untuk negara kita yang tercinta.

Tuan Yang di-Pertua, isu yang berkaitan dengan penyampaian bantuan. Perlu
diberikan perhatian oleh pihak kerajaan agar pelbagai tabung yang diwujudkan dapat
dimanfaatkan sepenuhnya oleh rakyat khususnya oleh mereka yang terkesan dengan
COVID-19. Dalam isu berkaitan bantuan khas hilang pendapatan dan bantuan khas
pengurusan kematian, saya difahamkan bahawa Agensi Pengurusan Bencana Negara
(NADMA) telah meluluskan kepada 18,000 lebih pemohon bantuan khas_hilang
pendapatan dan hanya kepada lebih 4,200 orang waris telah menerima bantuan khas
pengurusan kematian.

Berkaitan dengan bantuan khas hilang pendapatan, melihat kepada data iaitu
18,000 lebih yang mendapat bantuan ini, ini bermakna ramai lagi di luar sana yang tidak
memohon ataupun permohonan mereka tidak diluluskan ataupun tidak diproses. Begitu
juga dengan bantuan khas pengurusan kematian. Terdapat lebih 4,000 sahaja pemohon
dan kelulusan yang telah diberikan. Saya difahamkan ada permohonan yang telah dibuat
tetapi ada juga bayaran yang dibuat agak lambat, mungkin mengambil masa dan pihak
kerajaan perlu meletakkan SOP nya, KPI nya berapa lama kah tempoh untuk bayaran ini
dibuat kepada mereka yang terkesan ini.

01530

Saya berpandangan ia terjadi mungkin kerana rakyat di bawah sana tidak
mendapat maklumat berkaitan perkara ini dan tidak mengetahui cara untuk memohon dan
sebagainya. Oleh itu, kerajaan perlu meningkatkan penyampaian kepada seluruh rakyat
Malaysia yang layak agar mengambil peluang yang ditawarkan oleh kerajaan dan perlu
mengadakan penyelarasan silang kementerian atau silang agensi bagi memastikan
birokrasi dapat diatasi dan rakyat di bawah sana dapat menerima manfaatnya. Adalah
menjadi kerugian seandainya perkara ini tidak dapat mencapai sasaran terutama kepada
