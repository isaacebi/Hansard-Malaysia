46 DR.11.10.2021

Saya di sini ingin tanya sebagai seorang wakil rakyat, mengapakah keputusan
dibuat untuk membubarkan Dewan Undangan Negeri Melaka. Sepatutnya kita menunggu
perkara ini kerana ini akan menyebabkan masalah kesihatan yang lebih rumit. Mungkin
menyebabkan kita perlu menambahkan dana lagi.

Ketika sekarang Duli Yang Maha Mulia Seri Paduka Baginda Yang di-Pertuan
Agong berada di luar negara, bukankah sepatutnya perkara ini kita tunggu sehingga
berjumpa dengan Duli Yang Maha Mulia Seri Paduka Baginda Yang di-Pertuan Agong
yang boleh menggunakan kewibawaannya untuk memutuskan sama ada untuk
mengadakan atau tidak pilihan raya di Melaka.

Oleh kerana kalau kita meneruskan dengan pilihan raya di Melaka, saya risau
kalau kita ingin mengukuhkan sistem kesihatan awam, belum pulih lagi kes sudah mula
menurun, ia boleh menyebabkan kita terjebak lagi dalam satu kluster yang besar. Ini boleh
menyebabkan sistem kesihatan kita menghadapi masalah-masalah yang lebih serius,
yang lebih parah. So, persoalan saya adalah di sini, saya menggunakan kesempatan ini,
peluang ini yang diberikan kepada saya untuk bertanyakan kalau boleh keputusan sama
ada untuk mengadakan pilihan raya itu ditangguhkan.

Tuan Yang di-Pertua, sendiri tahu bahawa perkara ini telah dibahaskan di sini oleh
Yang Berhormat Bagan Datuk dan keputusan beliau dalam perbahasannya minggu lalu
telah menyatakan bahawa beliau akan membuat keputusan untuk membubarkan Dewan.
Saya akan mengakhiri Tuan Yang di-Pertua, sudah pukul 1.

Adakah kenyataan beliau mempunyai pengaruh di atas apa yang berlaku di
Melaka dan bolehkah perkara ini diperhalusi dan kita tunggu sehingga Duli Yang Maha
Mulia Seri Paduka Baginda Yang di-Pertuan Agong kembali ke tanah air kita dan membuat
keputusan kalau boleh kita menangguhkan pilihan raya di Melaka. Tuan Yang di-Pertua,
saya mohon menyokong. Terima kasih.

Tuan Yang di-Pertua: Terima kasih Yang Berhormat Jelutong. Sebelum saya
tangguhkan ke 2.30 petang, pada pukul 2.30 nanti kita akan mulakan dengan Yang
Berhormat Tumpat dan diikuti dengan Ahli-ahli Yang Berhormat yang berikut; Yang
Berhormat Kuala Kedah, Yang Berhormat Setiu, Yang Berhormat Kangar, Yang
Berhormat Tebrau, Yang Berhormat Kubang Pasu, Yang Berhormat Kuala Langat, Yang
Berhormat Bandar Kuching dan seterusnya.

Oleh kerana sudah pukul 1.00, maka saya tangguhkan Mesyuarat ini sehingga
pukul 2.30 petang nanti. Assalamualaikum warahmatullahi wabarakatuh, salam sejahtera.

[Mesyuarat ditempohkan pada jam 1.01 tengah hari]
1430
[Mesyuarat disambung semula pada pukul 2.30 petang]

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Timbalan Yang di-Pertua [Dato' Mohd Rashid Hasnon]: Ahli Yang Berhormat,
kita sambung perbahasan dengan menjemput Yang Berhormat Tumpat. Lima minit.

2.32 ptg.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Terima kasih kerana diberi peluang kepada saya untuk mengambil bahagian
dalam perbahasan pindaan Akta Langkah-langkah Sementara Bagi Pembiayaan Kerajaan
(Penyakit Koronavirus 2019 (COVID-19)) (Pindaan) 2021.

Pindaan ini tertumpu kepada peningkatan had statutori hutang kerajaan yang
dinaikkan kepada 65 peratus KDNK selain peningkatan perbelanjaan Kumpulan Wang
COVID-19 daripada RM65 bilion kepada RM110 bilion. Langkah ini tidak dapat dielakkan
memandangkan kerajaan berhadapan dengan situasi yang sukar ketika ini.
