DR.11.10.2021 61

golongan yang terkesan dan terkena COVID-19 ini, lebih-lebih lagi keluarga yang
kehilangan orang yang tersayang akibat COVID-19.

Tuan Yang di-Pertua, saya juga ingin mengambil kesempatan untuk
membangkitkan isu bantuan kepada sekolah agama rakyat, pondok dan juga tahfiz.
Apakah halangan pihak kerajaan untuk mengumumkan bajet khas kepada pusat
pengajian Islam melalui tabung ini? Ini kerana mereka juga amat terkesan dengan COVID-
19 ini.

Pengumuman bantuan pihak kerajaan amat penting pada waktu ini bagi
membolehkan mereka memulakan sesi pengajian setelah pelbagai kebenaran telah
diberikan bermula hari ini dan sesi persekolahan juga telah bermula secara berperingkat.
Jika kerajaan tidak bersetuju dengan jumlah RM100 juta sebagaimana yang diumumkan
sebelum daripada ini, mungkin boleh tambah. Saya cadangkan RM200 juta ataupun lebih
lagi kerana ini adalah masa yang sesuai untuk pusat-pusat pengajian Islam ini dapat
memulakan operasi mereka.

Isu seterusnya ialah saya ingin juga mencadangkan agar pihak kerajaan dapat
memperuntukkan kepada agensi pelancongan bagi mereka memulakan operasi setelah
hampir dua tahun perniagaan mereka terpaksa ditutup. Dengan kebenaran merentas
negeri bermula hari ini, saya yakin pusat-pusat pelancongan dalam negeri akan pecah
panggung termasuk di Kelantan.

Dalam kawasan saya sendiri, fenomena Train to Dabong mendapat sambutan
yang amat luar biasa. Saya mencadangkan agar pihak kementerian memperuntukkan
kepada Kementerian Pengangkutan melalui KTMB dapat menaik taraf stesen kereta api
Dabong termasuk membina bumbung dan menyediakan fasiliti lain bagi memberi
keselesaan kepada pengunjung.

Kemudahan-kemudahan seperti ini dapat merancakkan ekonomi setempat dan
memberi peluang perniagaan kepada penduduk agar ekonomi dapat kembali pulih.
Banyak aktiviti sampingan yang dapat dimanfaatkan oleh rakyat dengan pembukaan
pelbagai sektor termasuk penjajanya, peniaga kecil, penjual goreng pisang, pengusaha
Grab car ataupun kereta sapu dan lain-lain lagi.

Timbalan Yang di-Pertua [Dato’ Mohd Rashid Hasnon]: Rumuskan Yang
Berhormat.

Tuan Abdul Latiff bin Abdul Rahman [Kuala Krai]: Ya Tuan Yang di-Pertua.
Sebelum berakhir saya ingin melontarkan beberapa soalan untuk dijawab oleh pihak
kementerian. Pertama ialah dengan peningkatan had statutori hutang ini, adakah nisbah
bayaran khidmat hutang (DAC) kepada hasil pada ketika ini berada pada tahap mampan?
Kedua, adakah penarafan kredit negara akan terjejas dengan peningkatan siling ini.
Ketiga, adakah kecairan pasaran mencukupi bagi menampung pinjaman tambahan ini.

Dengan ini Kuala Krai menyokong pindaan ini. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kuala Krai. Sekarang saya jemput Yang Berhormat Lumut.

3.33 ptg.

Datuk Wira Dr. Mohd. Hatta bin Md. Ramli [Lumut]: Terima kasih Tuan Yang
di-Pertua. Assalamualaikum warahmatullahi wabarakatuh. Kali ini kita mendengar sekali
lagi rang undang-undang untuk meningkatkan had statutori hutang kita. Sebelum ini dalam
tempoh dua tahun ini daripada 55 percent kepada 60 percent dan hari ini kepada 65
percent.

Soalan saya yang ringkas ialah, apakah kenaikan ini juga hanya kenaikan
sementara dan kita akan cuba untuk mengatasi masalah ini dan kembali kepada satu had
yang lebih munasabah iaitu 60 percent atau lebih rendah pada masa akan datang. Kalau
ya, bila kita akan sampai ke tahap yang asal itu kerana kita rasa had yang tinggi ini akan
mendedahkan kita kepada masalah pembayaran balik.
