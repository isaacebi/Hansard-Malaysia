DR.11.10.2021 55

Semua individu yang tidak berniaga, harus mendaftar dengan MYFutureJobs dan
bantuan PRIHATIN disalurkan melalui PERKESO dan bukan secara automatik masuk ke
dalam akaun bank mereka mengikuti kaedah sekarang. Kaedah sekarang masih diguna
pakai bagi mereka yang bersara sahaja atau berstatus eKasih atau OKU.

Sesiapa yang sudah bekerja sendiri atau mula berniaga, diberi geran RM3,000
secara one-off sekiranya mereka sudah memaklumkan kepada LHDN dengan sijil
pendaftaran SSM yang menunjukkan tarikh permulaan bekerja sendiri atau perniagaan.
Sesiapa yang bekerja sendiri atau berniaga sebelum PKP dan meneruskan pekerjaan
sendiri atau perniagaan diberikan tambahan moratorium pinjaman bank tanpa faedah dan
subsidi upah pekerja sehingga 31 Disember 2021.

Memandangkan unjuran Bank Dunia bagi pertumbuhan Keluaran Dalam Negara
Kasar (KDNK) Malaysia sehingga 3.3 peratus tahun ini dan ada profesor-profesor
tempatan yang memberikan pandangan yang berbeza. Unjuran mereka hanya sekadar
dua peratus dan ke atas sebab penurunan sembilan peratus dalam purata gaji tahun ini
dan kadar pengangguran yang tinggi bermakna pendapatan boleh guna ramai orang akan
terjejas.

Tambahan lagi, simpanan isi rumah serta simpanan Kumpulan Wang Simpanan
Pekerja bagi 6.3 juta orang pemegang Akaun 1 dan 9 juta pemilik Akaun 2, telah habis.
Keadaan ini diburukkan lagi dengan kenaikan hutang isi rumah dan_ berakhirnya
moratorium pinjaman. Maka, bantuan kerajaan harus disalurkan terus kepada pengguna
bagi meningkatkan penggunaan barang (consumption of goods), dengan izin dan
perkhidmatan di pasaran.

Oleh itu, selain daripada tiga jenis bantuan yang telah disebut sebelum ini, saya
ingin mencadangkan juga beberapa perkara di bawah. Nombor satu, peruntukan
sebanyak RM3 bagi setiap pengundi untuk setiap Ahli Parlimen untuk disalurkan kepada
golongan yang memerlukan. Ini bermakna kawasan yang ada 100,000 orang pengundi
akan menerima RM400,000. Jenis barangan kali ini adalah barangan lain seperti peranti
pengajian, kit ujian COVID-19, bayaran bil elektrik dan air dan bayaran sewa. Amaun
dihadkan kepada RM1,000 bagi setiap individu.

Timbalan Yang di-Pertua [Dato’ Mohd Rashid Hasnon]: Rumuskan Yang
Berhormat.

Tuan Steven Choong Shiau Yoon [Tebrau]: Kedua, peruntukan ya— Beri saya
30 saat lagi.

Timbalan Yang di-Pertua [Dato’ Mohd Rashid Hasnon]: Baik.

Tuan Steven Choong Shiau Yoon [Tebrau]: Peruntukan sebanyak RM3 juga,
bagi setiap pengundi untuk setiap Ahli Parlimen untuk disalurkan kepada warga yang
berumur 45 tahun dan ke atas yang memulakan perniagaan selepas kehilangan pekerjaan
akibat pandemik COVID-19. Amaun juga dihadkan kepada RM1,000 untuk setiap individu.
Akhirnya, saya menyeru kepada semua Ahli-ahli Yang Berhormat untuk menyokong
permohonan kerajaan untuk meningkatkan had siling KWLC kepada RM110 bilion dan
had statutori hutang negara kepada 65 peratus KDNK.

Itu sahaja daripada saya. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tebrau. Sekarang saya jemput Yang Berhormat Kubang Pasu.

3.08 ptg.

Dato’ Wira Haji Amiruddin bin Haji Hamzah [Kubang Pasu]: Terima kasih
Tuan Yang di-Pertua. Bismillahi Rahmani Rahim. Assalamualaikum warahmatullahi
wabarakatuh. Alhamdulillah. [Berselawat] Kita semua sedar bahawa dunia telah diuji ya
dengan pandemik COVID-19 ini. la bukan sahaja memberi impak yang cukup dahsyat
kepada kesihatan dan nyawa manusia tetapi juga kepada ekonomi.
