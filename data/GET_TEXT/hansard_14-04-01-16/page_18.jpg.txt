10 DR.11.10.2021

Timbalan Menteri, mengatakan sebab permohonan pinjaman mereka ditolak ialah kerana
cash flow dengan izin, perniagaan mereka tidak ada viable dan juga hutang mereka tinggi.
Dalam tempoh pandemik ini Tuan Yang di-Pertua, sudah pasti semua perniagaan akan
menghadapi masalah ini sebab itu mereka pergi ke bank untuk buat pinjaman.

Jadi saya hendak tanya kepada pihak kerajaan, adakah pihak kerajaan boleh
berbincang dengan bank-bank komersial ini supaya dalam tempoh pandemik ini mereka
seharusnya memberi kelonggaran apabila mereka memproses semua permohonan
pinjaman ini agar mereka yang hendak buat pinjaman dapat pinjaman tersebut supaya
mereka tidak menghadapi masalah bankrap. Apa yang dibuat oleh bank hari ini mereka
seolah-olah simpan payung pada waktu hujan. Kita hendak minta supaya kerajaan
campur tangan.

Pada tahun 1997 apabila bank-bank industri menghadapi masalah banyak bank
hendak bankrap, kerajaan campur tangan, Bank Negara campur tangan menyelamatkan
bank-bank perdagangan ini. Jadi waktu sekarang ini apabila peminjam, peniaga dan
sektor industri menghadapi masalah sepatutnya bank harus bantu mereka dan kita minta
supaya kerajaan memainkan peranan lebih dalam usaha ini. Terima kasih Tuan Yang di-
Pertua.

Tuan Haji Yamani Hafez bin Musa: Terima kasih Ahli Yang Berhormat Kota
Melaka. Kita mengambil maklum tentang cadangan Yang Berhormat Kota Melaka dan kita
pun mencadangkan kepada bank-bank akan melonggarkan lagi bantuan bayaran itu,
requirements yang diperlukan. Apabila peminjam menerima bantuan bayaran balik dalam
tempoh pandemik COVID-19, ia juga kita tidak rekod dalam CCRIS.

Bantuan khusus yang bersesuaian dengan keperluan kewangan individu itu
adalah penting dan PKS yang memerlukan bimbingan dan bantuan bayaran balik
pinjaman boleh menghubungi Agensi Kaunseling dan Pengurusan Kredit (AKPK) melalui
servis akpk.org.my sebagai usaha berterusan untuk membantu sektor PKS terutamanya
golongan yang terjejas akibat pandemik COVID-19.

AKPK juga turut menubuhkan meja bantuan perusahaan mikro, Micro Help Desk
yang beroperasi sejak November 2020 yang kini dikenali sebagai SME Help Desk dan
boleh diakses melalui laman web https//:;www.akpk.org.my, SME Help Desk. Untuk PKS
yang tidak berdaya maju dan tidak dapat membuat balik bayaran pinjaman, institusi
kewangan juga mencadangkan PKS ini untuk mendapatkan bantuan dan khidmat nasihat
daripada AKPK.

Melalui Program Skim Penyelesaian Pinjaman Kecil, Small Debt Resolution
Scheme (SDRS), AKPK juga turut menawarkan penyelesaian khusus bagi membantu
PKS termasuk perusahaan mikro untuk menguruskan hutang mereka dan menggalakkan
amalan pengurusan kewangan yang berhemah.

Jadi, PKS yang menghadapi masalah pembayaran balik pinjaman boleh
menghubungi AKPK untuk mendapatkan khidmat nasihat dalam menyusun semula pelan
pembayaran balik dengan bank mereka. Terima kasih Tuan Yang di-Pertua.

5. Datuk Seri Dr. Shamsul Anuar bin Haji Nasarah [Lenggong] minta Menteri
Pendidikan menyatakan sejauh mana perancangan kementerian dalam meneruskan
usaha untuk melaksanakan hanya satu aliran sekolah sahaja iaitu Sekolah Kebangsaan
bagi memastikan tiada lagi masyarakat di dalam negara yang tidak fasih berbahasa
Malaysia.

Timbalan Menteri Pendidikan II [Datuk Mohamad bin Alamin]: Bismillahi
Rahmani Rahim. Assalamualaikum warahmatullahi wabarakatuh. Terima kasih kepada
Yang Berhormat Lenggong. Terima kasih Tuan Yang di-Pertua. Kementerian Pendidikan
Malaysia (KPM) masih mengekalkan dasar sedia ada berdasarkan seksyen 17 Akta
Pendidikan 1996 yang memperuntukkan iaitu:

“1) Bahasa kebangsaan hendaklah menjadi bahasa
pengantar utama di semua institusi pendidikan dalam Sistem Pendidikan
