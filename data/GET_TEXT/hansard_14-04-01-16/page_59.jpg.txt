DR.11.10.2021 51

Maksudnya, “Sesungguhnya Allah menyuruh kamu berlaku adil dan berbuat
kebajikan, memberi bantuan kepada kerabat dan Dia melarang melakukan perbuatan keji,
kemungkaran dan permusuhan. Dia memberi pengajaran kepada kamu agar kamu dapat
mengambil pengajaran”.

Tuan Yang di-Pertua, perkara pertama yang ingin sentuh ialah berkaitan dengan
skim perlindungan sosial buat golongan B40. Saya kira program ini amat penting sebagai
langkah untuk meningkatkan jaringan keselamatan sosial dalam kalangan B40
terutamanya. Ketidaksamaan perlindungan sosial di Malaysia adalah disebabkan oleh
beberapa faktor termasuk hasil cukai rendah dan perbezaan pendapatan menyebabkan
golongan rentan tidak mampu untuk mencarum apa-apa skim perlindungan sosial
mahupun untuk diri mereka ataupun keluarga mereka.

Impaknya, perlindungan sosial di Malaysia berada di tahap minimum berbanding
negara berpendapatan tinggi dan berpendapatan sederhana tinggi.

01450

Oleh itu, langkah kerajaan dengan menyalurkan RM50 untuk setiap individu B40
yang mencarum perlindungan sosial amatlah wajar bagi menerapkan asas kukuh
perlindungan sosial terhadap risiko hidup utama yang boleh menimpa sesiapa sahaja.

Namun, saya mencadangkan agar kerajaan turut memperluaskan bantuan ini
kepada golongan kanak-kanak. Jelas sekali perlindungan sosial kepada kanak-kanak
memainkan peranan penting sebagai pelaburan meningkatkan potensi awal setiap kanak-
kanak dengan menyediakan persekitaran dan keupayaan untuk menjalani kehidupan
yang selesa serta keselamatan yang terjamin.

Tuan Yang di-Pertua, saya juga ingin mencadangkan agar diwujudkan satu
sistem maklumat bersepadu perlindungan sosial negara bagi memberi manfaat jaminan
sosial yang lebih cekap untuk setiap individu menyalurkan maklumat. Langkah ini
memudahkan pihak kerajaan untuk menyalurkan apa-apa bantuan perlindungan dengan
lebih bersasar.

Tuan Yang di-Pertua, perkara seterusnya adalah berkaitan  vaksinasi
kebangsaan. Saya mengucapkan tahniah kepada kerajaan khususnya MOSTI yang telah
bertungkus-lumus dengan memastikan kadar vaksinasi lengkap populasi dewasa di
bawah Pelan Imunisasi COVID-19 Kebangsaan (PICK) mencapai 90 peratus. Tahniah
diucapkan.

Namun begitu, kanak-kanak terutama golongan 12 tahun dan ke bawah juga perlu
diberi perhatian dan dipastikan tidak ada golongan yang tercicir untuk mendapatkan
suntikan vaksin bagi melindungi diri. Hal ini kerana, kes kematian di negara kita akibat
COVID-19 turut melibatkan golongan ini. Oleh itu, saya mencadangkan agar program
mobile vaksin dijalankan secara besar-besaran agar meliputi sekolah kerajaan di semua
negeri tanpa ada yang tercicir.

Peruntukan wajar disalurkan kepada program ini bagi memastikan Pelan
Imunisasi COVID-19 Kebangsaan (PICK) dapat diselesaikan dengan kadar segera sekali
gus golongan ini turut terlindung daripada jangkitan COVID-19 terutamanya dalam
mempersiapkan rakyat untuk menghadapi fasa endemik.

Tuan Yang di-Pertua, selain itu saya juga ingin bangkitkan berkenaan
pemerkasaan ujian kendiri dalam kalangan masyarakat. Saya kira langkah ini perlu
dijadikan norma baharu pada setiap individu terutama bagi mana-mana individu yang tidak
boleh divaksin. Hal ini bagi mengelak berlakunya pandemik kepada mereka tidak divaksin
jika mereka tidak melakukan ujian kendiri secara berkala.

Ini kerana, golongan ini berisiko mendapat komplikasi yang teruk sekiranya
merentas negeri yang diumumkan semalam tidak menjadi punca lonjakan kes harian
akibat penularan kes positif disebabkan mereka tidak melakukan ujian kendiri.

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat.
