18 DR.11.10.2021

Timbalan Yang di-Pertua [Dato’ Mohd Rashid Hasnon]: Minta ringkas. Sila
Yang Berhormat Hulu Rajang.

Datuk Wilson Ugak anak Kumbong [Hulu Rajang]: Okey, Yang Berhormat
Timbalan Menteri, yang saya hendak minta — saya sebagai selalu pergi dari Bintulu ke
Kuching, bagi saya okey. Bagi rakyat-rakyat yang kurang pendapatan, satu contoh — dari
Bintulu ke Kuching hanya memakan masa 30 atau 45 minit tetapi kos tambangnya sampai
RM800, Yang Berhormat Timbalan Menteri. Mohonlah kepada kementerian supaya
memberitahu kepada sektor penerbangan, kalau ia tiga kali ganda, bermaknanya rakyat
yang susah. COVID-19 lagi, tiada kerja lagi.

Saya mohon supaya lantai tambang dari Bintulu ke Kuching, berilah macam dulu
RM100 lebih — Ini tidak, tiga kali ganda. Apakah mekanisme kementerian? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Hulu Rajang. Sila Timbalan Menteri, satu minit.

Dato’ Henry Sum Agong: Terima kasih Yang Berhormat di atas soalan
tambahan. Sepertimana yang saya katakan tadi, kadar tambang yang tinggi ini adalah
disebabkan oleh kekerapan penerbangan itu yang sedikit dan juga daripada kapasiti pun
tidak ramai. Jadi oleh yang demikian, menyebabkan kadar tambang yang tinggi.

Walau bagaimanapun, mulai dari 8 hari bulan dan sehingga sekarang ataupun
masa depan, tambang bagi penerbangan awam ini keseluruhannya akan berkurangan
dengan adanya peningkatan penerbangan itu sendiri dan juga penumpang yang akan
meningkat. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Untuk soalan nombor 8, kita skip kerana telah dijawab tadi bersekali dengan
soalan nombor 2. Sekarang saya jemput Yang Berhormat Datuk Seri Panglima Abdul
Azeez bin Abdul Rahim, Baling.

[Soalan No. 8 — telah dijiawab bersekali soalan no. 2]

9. Datuk Seri Panglima Abdul Azeez bin Abdul Rahim [Baling] minta Menteri
Pelancongan, Seni dan Budaya menyatakan apakah perancangan dan status terkini
program pelancongan eko luar bandar khususnya di negeri Kedah.

Timbalan Menteri Pelancongan, Seni dan Budaya [Datuk Seri Dr. Santhara]:
Tuan Yang di-Pertua, terlebih dahulu saya mengucapkan terima kasih kepada Yang
Berhormat Baling atas soalan yang baik.

Segmen ekopelancongan adalah antara fokus utama Kementerian Pelancongan,
Seni dan Budaya (MOTAC) terutamanya dalam merancakkan pelancongan domestik
selaras dengan Pelan Ekopelancongan Kebangsaan (NEP 2.0) iaitu dari tahun 2020
hingga tahun 2030 yang merangkumi strategi-strategi dan pelan tindakan bagi
memastikan kelestarian produk ekopelancongan agar kekal mampan.

Di bawah NEP 2.0, MOTAC telah mengenal pasti tiga kluster ekopelancongan di
negeri Kedah yang berpotensi untuk dibangunkan. Pertamanya adalah Jitra-Alor Setar-
Gunung Jerai. Keduanya adalah Sungai Petani-Ulu Muda dan yang ketiganya adalah
Langkawi Geopark-Pulau Payar. Ketiga-tiga kluster ekopelancongan ini akan dipantau
oleh dengan izin, Destination Coordination Group (DCG) yang diterajui oleh kerajaan
negeri yang akan bertanggungjawab untuk merancang dan melaksanakan produk
ekopelancongan secara holistik, yang merangkumi dengan izin, community-based tourism
yang memberikan manfaat dan kesejahteraan komuniti setempat dan penjanaan ekonomi.
Kluster ini juga merangkumi penglibatan 356 pengusaha homestay yang melibatkan 23
buah kampung di bawah program Pengalaman Homestay Malaysia di negeri Kedah.
