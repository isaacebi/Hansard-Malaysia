DR.11.10.2021 85

yang dapat menampung perbelanjaan tambahan untuk keluar daripada kemelut pandemik
COVID-19 perlulah diambil.

Sebagai sebuah kerajaan yang bertanggungjawab, pilihan pembiayaan yang
paling optimal telah dipilih dan mengimbangi kepentingan sekarang dan masa depan
dengan kos melepas (opportunity cost) yang berkaitan. Oleh itu, penggunaan dana KWAN
sebagai salah satu sumber kewangan adalah wajar memandangkan dana _ tersebut
mempunyai kecairan tunai serta dapat memenuhi keperluan vaksin yang mendesak.

Malahan, penggunaan dana KWAN tidak meningkatkan had statutori hutang
kerajaan yang hampir mencecah had yang dibenarkan. Tambahan lagi, memandangkan
dana KWAN adalah bersumber dengan Kumpulan Wang Amanah Disatukan dan bukan
daripada Kumpulan Wang Hasil Disatukan, penggunaan dana ini tidak akan memberi
implikasi langsung ke atas kedudukan kewangan negara.

Oleh yang demikian, penggunaan dana KWAN dalam menampung perolehan
vaksin dan perbelanjaan berkaitan pemberian vaksin, dapat membantu kedudukan
belanjawan negara supaya peruntukan sedia ada dapat diagihkan semula kepada perkara
lain bagi mempercepatkan pemulihan ekonomi pasca COVID-19.

Tuan Yang di-Pertua, buat masa ini, seksyen 6, Akta 339, hanya membenarkan
dana KWAN dibelanjakan untuk maksud Kumpulan Wang Pembangunan serta memberi
pinjaman atau pendahuluan mengikut terma konsesi kepada Kerajaan Persekutuan atau
kerajaan negeri. Walau bagaimanapun, mengambil kira situasi gelombang ketiga
penularan pandemik COVID-19 yang mula sejak akhir taun 2020, kerajaan pada 19 Mac
2021, telah meluluskan cadangan Kementerian Kewangan melalui Ordinan Darurat
(Kumpulan Wang Amanah Negara) (Pindaan) 2021 (KWAN) atau Ordinan Darurat
(KWAN) untuk meminda seksyen 6, Akta 339.

Pindaan seksyen 6, Akta 339 adalah berhubung penggunaan dana KWAN
dengan memasukkan perenggan seperti berikut, “(c) Pemerolehan vaksin dan apa-apa
perbelanjaan yang dilakukan berhubung dengan vaksin bagi suatu wabak apa-apa
penyakit berjangkit sebagaimana yang dinyatakan di bawah Akta Pencegahan dan
Pengawalan Penyakit Berjangkit 1988 [Akta 342].”

Namun, penggunaan Ordinan KWAN ini adalah terhad kerana ia akan terhenti
berkuat kuasa apabila habis tempoh enam bulan selepas Proklamasi Darurat ditamatkan,
sekiranya ia tidak diungkai terlebih dahulu. Ini adalah selaras dengan fasal (7) Perkara
150, Perlembagaan Persekutuan. Justeru, kerajaan melalui Rang Undang-undang KWAN
(Pindaan) 2021 berhasrat untuk mengekalkan penggunaan dana KWAN bagi maksud,
“Pemerolehan vaksin dan apa-apa perbelanjaan yang dilakukan berhubung dengan
vaksin bagi suatu wabak apa-apa penyakit berjangkit sebagaimana yang dinyatakan di
bawah Akta Pencegahan dan Pengawalan Penyakit Berjangkit 1988 [Akta 342].”

Tuan Yang di-Pertua, memandangkan dana KWAN tidak terangkum dalam
Kumpulan Wang Disatukan, penggunaan dana ini akan membantu kerajaan dalam
mengawal kedudukan fiskal negara sekali gus memberi impak positif kepada kedudukan
kewangan negara secara keseluruhan.

Untuk makluman Ahli-ahli Yang Berhormat, selain daripada KWAN, negara
seperti Norway, UAE dan Kanada juga telah menubuhkan suatu dana kekayaan negara
yang hampir serupa dengan dana KWAN. Ini di mana objektifnya adalah keuntungan dari
sumber-sumber asli negara, generasi terdahulu dan dapat disalurkan ke dana tersebut
dan seterusnya disimpan untuk dinikmati oleh generasi yang akan datang.

Malahan, bukan negara kita sahaja yang menggunakan dana kekayaan negara
dalam menghadapi pandemik COVID-19. Banyak negara membangun yang terjejas teruk
disebabkan kemerosotan harga pasaran komoditi dan pandemik COVID-19, telah
menggunakan dana kekayaan negara mereka untuk membiayai rangsangan fiskal.
Antaranya, termasuklah Azerbaijan, Columbia, Chile, Kazakhstan, Mexico dan Peru.

Tuan Yang di-Pertua, seperti yang telah saya sebutkan tadi, objektif KWAN
apabila ditubuhkan lebih daripada 30 tahun dahulu adalah untuk melindungi generasi
