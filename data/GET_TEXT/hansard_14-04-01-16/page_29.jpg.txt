DR.11.10.2021 21

10. Tuan Karupaiya A/L Mutusami [Padang Serai] minta Menteri Pengangkutan
menyatakan perancangan dan projek komersial yang akan dilakukan sempena
pembukaan Lapangan Terbang Antarabangsa Kulim.

Timbalan Menteri Pengangkutan [Dato’ Henry Sum Agong]: Terima kasih
Tuan Yang di-Pertua. Terima kasih kepada Yang Berhormat Tuan Karupaiya ail
Mutusami, Padang Serai.

Tuan Yang di-Pertua, mesyuarat Majlis Perancang Fizikal Negara (MPFN) dalam
mesyuaratnya pada 27 Oktober 2020 hanya memberi kelulusan prinsip terhadap
cadangan projek pembangunan Lapangan Terbang Antarabangsa Kulim (KXP).
Kelulusan prinsip ini adalah tertakluk kepada permohonan mendapatkan pertimbangan
daripada Kementerian Pengangkutan dan beberapa agensi kerajaan yang lain seperti
Kementerian Kewangan, Kementerian Dalam Negeri, Jabatan Alam Sekitar dan Tentera
Udara Diraja Malaysia (TUDM), Pihak Berkuasa Penerbangan Awam Malaysia (CAAM)
dan beberapa agensi kerajaan lain.

Cadangan pembinaan KXP juga adalah tertakluk kepada kajian Pelan Strategik
Lapangan Terbang Negara (NASP) yang akan dimulakan pada akhir tahun 2021 bagi
semua 42 buah lapangan terbang sedia ada termasuk cadangan pembinaan lapangan
terbang baharu Mukah. Penggerak projek KXP Kerajaan Negeri Kedah kelak akan diminta
untuk memberi maklumat kepada pasukan perunding NASP berhubung unjuran-unjuran
yang realistik dan tepat knhususnya unjuran permintaan perkhidmatan penumpang dan
kargo serta komitmen syarikat penerbangan yang ingin menggunakan KXP lebih-lebih lagi
dalam era pasca COVID-19.

Kelulusan akhir bagi cadangan pembinaan KXP hanya akan dipertimbangkan
apabila kajian NASP telah disiapkan serta pematuhan kepada semua syarat yang
ditetapkan oleh agensi-agensi kerajaan yang lain seperti mana yang dinyatakan dalam
laporan-laporan teknikal seperti laporan penilaian impak alam sekeliling (EIA), laporan
penilaian impak sosial (SIA), laporan penilaian kesan trafik (TIA) dan sebagainya.
Sehubungan itu, sebarang perancangan projek komersial yang berkaitan lapangan
terbang akan dilakukan sempena pembukaan KXP hanya akan dapat ditentukan setelah
cadangan pembinaan KXP ini dimuktamadkan oleh kerajaan. Sekian, terima kasih.

[Tuan Yang di-Pertua mempengerusikan Mesyuarat]

Tuan Yang di-Pertua: Soalan tambahan pertama.

Tuan Karupaiya a/l Mutusami [Padang Serai]: Terima kasih, Tuan Yang di-
Pertua. Terima kasih Yang Berhormat Timbalan Menteri atas jawapan. Soalan tambahan
saya, saya ingin bertanya pihak kementerian, adakah cadangan pembukaan Lapangan
Terbang Antarabangsa Kulim ini akan menyebabkan Lapangan Terbang Antarabangsa
Bayan Lepas akan ditutup? Terima kasih, Tuan Yang di-Pertua. Terima kasih Yang
Berhormat Timbalan Menteri.

Tuan Yang di-Pertua: Silakan.

Dato’ Henry Sum Agong: Terima kasih, Yang Berhormat. Ya, dengan adanya
lapangan terbang baharu ini nanti, ia merupakan complement kepada lapangan terbang
yang sedia ada. Inilah tujuan mengapa cadangan atau proposal Lapangan Terbang Kulim
ini diadakan. Sekian, terima kasih.

Tuan Yang di-Pertua: Ya, Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih, Tuan Yang
di-Pertua. Saya mengucapkan terima kasih atas projek menaik taraf Lapangan Terbang
Sultan Ismail Petra, Kota Bharu. Sesuai dengan fungsinya ialah antara lapangan terbang
domestik yang paling sibuk. Soalan saya ialah adakah pihak kementerian akan
menjadikan lapangan terbang ini sebagai lapangan terbang antarabangsa apabila siap
nanti? Terima kasih.
