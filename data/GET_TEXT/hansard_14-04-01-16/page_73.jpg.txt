DR.11.10.2021 65

Agensi manakah yang terlibat dan siapakah golongan yang dimaksudkan mudah terjejas
ini?

Sebelum saya mengundur diri, saya ingin menyeru kepada kerajaan untuk
memudahkan menangani segala masalah-masalah yang dihadapi oleh rakyat semasa
COVID-19 ini. Kami di Sabah banyak bandar bah terkesan. Naik sedikitlah. Saya bercakap
fasal bahasa kami sedikit. Jadi, kami banyak terkesan. Dari itu, kami ingin memohon
kepada kerajaan supaya kita ini yang bergelar Keluarga Malaysia benar-benar Keluarga
Malaysia dan bukannya keluarga MoU. Maksudnya, jangan pula fasal kami tidak
menandatangani MoU, tidak ada pula peruntukan untuk rakyat di kawasan kami. Perlu
diingat, yang terkesan adalah rakyat dan rakyat adalah penentu kepada kerajaan.

01550

Ini juga sejajar dengan apa yang telah dititahkan oleh Yang di-Pertuan Agong,
“yang menang tidak menang semua, yang kalah tidak kalah semuanya”. Terima kasih
banyak-banyak.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Papar. Seterusnya saya menjemput Yang Berhormat Sik.

3.50 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Terima kasih Tuan Yang di-Pertua.

Saya bersama untuk memberi pandangan dan mengangkat beberapa persoalan
dalam kita meminda Akta Langkah-langkah Sementara bagi Pembiayaan Kerajaan
(Penyakit Koronavirus 2019 (COVID-19)) ini. Sudah pastilah rangka besar pindaan kita ini
dalam aspek pemulihan ekonomi dan meningkatkan taraf kesihatan rakyat sangat penting
disampaikan segala peruntukan ini ke peringkat bawah sehinggalah rakyat merasai
bagaimana prihatinnya kerajaan untuk memulihkan keadaan rakyat dan negara kita.

Pertama, saya ingin membangkitkan berkaitan dengan isu graduan kita,
khususnya sebahagian besar graduan kita yang masih lagi belum memperoleh pekerjaan
akibat keadaan ekonomi yang lembap. Sudah pastilah bagaimana kerajaan melihat untuk
menggalakkan penggunaan aplikasi dalam talian bagi pembangunan usahawan techno
ini terutamanya di kalangan graduan belia ini. Ketika mana hari ini teknologi-teknologi
termasuk drone, internet of things, sensor dalam pertanian dan juga dalam perladangan
dapat membantu menarik minat golongan graduan kita untuk menceburi bidang pertanian
dengan lebih dekat.

Kedua, berkaitan dengan institusi keluarga. Kita sedia maklum ketika mana
pandemik ini dilaporkan, jumlah peningkatan yang sangat tinggi kes-kes penceraian dan
juga keganasan rumah tangga. Bagaimana kerajaan melihat dalam peruntukan kita ini
untuk memberi insentif kepada pasangan-pasangan bagi melihat ataupun menyatakan
rumah tangga yang lebih baik di kalangan khususnya mereka yang akan melangsungkan
perkahwinan, memulakan kehidupan baru.

Begitu juga dalam bantuan awal perniagaan kepada usahawan-usahawan wanita,
ibu-ibu tunggal yang juga terkesan apabila sebahagian mereka tidak dapat meneruskan
perniagaan ketika mana berlaku pandemik ini. Sudah pastilah kerajaan perlu melihat
dengan lebih terperinci dengan kementerian-kementerian yang berkaitan untuk membantu
mereka ini usahawan-usahawan desa, usahawan-usahawan yang terlibat langsung
dengan perniagaan di pasar malam, di pekan sehari dan sebagainya.

Seterusnya, begitu juga dengan usahawan keseluruhannya. Bagaimana kerajaan
melihat pembentukan polisi bagi memantau dan menyelaras pengendali aplikasi online
yang mengaut keuntungan dengan sewenang-wenangnya melalui kenaikan caj
perkhidmatan harga dari kedai-kedai pembekal. Ini yang dirungut oleh usahawan-
usahawan kita yang terlibat dengan aplikasi jualan online ini. Mereka telah pun sangat
terkesan apabila syarikat-syarikat pengendali ini secara tidak langsung cuba menekan
mereka atas keperluan yang sangat tinggi, pengguna yang menggunakan aplikasi online
ini.
