DR.11.10.2021 45

12.53 tgh.

Tuan Sanisvara Nethaji Rayer a/l Rajaji [Jelutong]: Terima kasih Tuan Yang
di-Pertua. Selamat pagi, saya berterima kasih di atas peluang yang telah diberikan
kepada saya untuk turut serta dalam perbahasan mengenai rang undang-undang ini.

Saya telah mendengar dengan jelas dan teliti pembentangan oleh Yang
Berhormat Menteri bahawa pakej rangsangan ini ataupun undang-undang ini perlu
diluluskan bagi tujuan kesejahteraan rakyat dan kelangsungan ekonomi dan juga
mengukuhkan sistem kesihatan awam. Jelutong bersama-sama dengan rakan-rakan di
sebelah sini turut menyokong perlu kita bersama-sama membela nasib rakyat.

Akan tentang saya juga ingin memberi teguran, Tuan Yang di-Pertua tahu saya
lantang berkenaan dengan cara wang ini dibelanjakan. Saya ingin menarik perhatian Yang
Berhormat Menteri Kewangan. Minggu lalu, dua tiga hari yang lalu kita telah mendengar
penggulungan oleh Yang Berhormat Menteri Perpaduan berkenaan dengan Rancangan
Malaysia Kedua Belas, terutamanya berkenaan dengan pengagihan bakul makanan.

Yang Berhormat Menteri telah menyentuh perkara ini dan saya di sini ingin
menyatakan kehampaan saya bahawa tidak ada sebarang ketelusan, keikhlasan di dalam
pembentangan laporan mengenai cara bagaimana bakul makanan ini diagihkan. Oleh
kerana saya mendapat laporan atau aduan bahawa jumlah yang telah diedarkan jauh lebih
banyak kepada parti-parti politik.

Saya sebagai wakil rakyat hanya mendapat 200 bakul makanan begitu juga
dengan ramai wakil rakyat di sebelah sini tetapi pemimpin MIC, Datuk Asojan yang
merupakan Setiausaha Agung MIC telah mendapat peruntukan RM3 juta.

Begitu juga dengan Datuk Seri Andy, RM500,000 dan juga satu lagi bantuan atau
dana kewangan yang diberikan kepada Presiden MIC, Tan Sri Vigneswaran iaitu
sebanyak RM9.1 juta untuk Yayasan Strategik Sosial. Saya di sini cuma tidak mahu pakej-
pakej ini dihijack oleh parti-parti politik tertentu untuk tujuan-tujuan tertentu. Tolonglah
Yang Berhormat Menteri, pastikan bahawa wang yang...

Dato’ Seri Anwar bin Ibrahim [Port Dickson]: Yang Berhormat..

Tuan Sanisvara Nethaji Rayer a/l Rajaji [Jelutong]: Jelutong, bagi laluan
kepada Yang Berhormat Port Dickson.

Dato’ Seri Anwar bin Ibrahim [Port Dickson]: Terima kasih Tuan Yang di-
Pertua. Saya hendak susuli dan minta penjelasan Yang Berhormat, dua perkara. Kita
banyak yang kita setuju kerana ia melibatkan perundingan kita dengan kerajaan tetapi
persoalannya dua. Satu yang dibangkitkan oleh Yang Berhormat Jelutong iaitu kelulusan
atas dasar pelaksanaannya itu haprak jadinya kerana disalahgunakan. [Tepuk] Contoh
terbaik ialah MITRA. Dana MITRA untuk India miskin tetapi sampai sekarang belum ada
penjelasan yang memuaskan bagi salah guna itu. [Tepuk]

Kedua yang sangat relevan dengan apa Yang Berhormat Menteri bentangkan tadi
ialah dana suntikan RM45 bilion. Persetujuan kita dalam memorandum persefahaman
antara pembangkang dan kerajaan RM45 bilion itu suntikan langsung kepada orang
miskin B40 tetapi saya lihat ada kekeliruan sedikit kerana sebahagiannya itu
diperuntukkan untuk kontrak untuk beberapa urusan lain. Saya tidak bantah tetapi jangan
guna peruntukan RM45 bilion kerana telah dipersetujui wang itu khusus untuk orang
miskin B40. Minta penjelasan. [Dewan riuh]

Tuan Sanisvara Nethaji Rayer a/l Rajaji [Jelutong]: Terima kasih Yang
Berhormat Port Dickson. Saya amat setuju dengan pandangan Yang Berhormat Port
Dickson. Kalau ikut kami, kami berharaplah Yang Berhormat Port Dickson akan pada
suatu hari nanti duduk di sebelah sini dan juga memberi bantuan dan membela nasib
rakyat India, kaum India terutamanya. Hari itu akan kita tunggu dan saya percaya hari itu
akan sampai dalam masa setahun lagi.

Dalam perkara ini saya juga ingin membangkitkan perkara berkenaan dengan
mengukuhkan sistem kesihatan awam. Saya cuma ingin tahu Tuan Yang di-Pertua, apa
yang berlaku di Melaka. Saya ingin menarik perhatian.
