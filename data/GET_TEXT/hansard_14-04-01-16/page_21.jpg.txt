DR.11.10.2021 13

Timbalan Yang di-Pertua [Dato' Mohd Rashid Hasnon]: Saya bagi tambahan
satu lagi. Sila, Yang Berhormat Balik Pulau.

Tuan Muhammad Bakhtiar bin Wan Chik [Balik Pulau]: Terima kasih kepada
Tuan Yang di-Pertua kerana memberi laluan. Saya ingin meminta penjelasan daripada
KPM dalam menangani masalah di kalangan pelajar-pelajar yang mengguna bahasa
Melayu yang rojak ataupun yang salah dan mereka sudah lagi tidak meminati dan
mempelajari seni bahasa Melayu seperti seloka, gurindam, pantun dan syair. Seolah-olah
ia telah dilupakan. Jadi, apakah langkah untuk mengatasi masalah ini?

Juga soalan tambahan saya satu lagi, adakah pihak KPM ada sebut tentang
sekolah swasta tadi ataupun adakah dimandatkan sekolah-sekolah international school,
dengan izin, supaya mereka juga mempelajari bahasa Melayu? Sebab, kita lihat anak-
anak Melayu dan anak-anak orang Malaysia yang berada di sekolah antarabangsa ini
tidak fasih berbahasa Melayu. Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Balik Pulau. Sila, Yang Berhormat Timbalan Menteri.

Datuk Mohamad bin Alamin: Terima kasih, Yang Berhormat Balik Pulau.
Sebagaimana saya sebutkan tadi bahawa Pelan Hala Tuju Pendidikan Bahasa Melayu
2016-2025, KPM telah pun menyasarkan beberapa hala tuju. Antaranya ialah
memperkasakan kesusasteraan Melayu ini, Yang Berhormat. Disebutkan soal gurindam
dan sebagainya ini adalah di bawah kesusasteraan Melayu. Kita juga ingin
memperkasakan itu sebagai hala tuju pelan penguasaan pendidikan bahasa Melayu kita.

Mengenai sekolah antarabangsa itu, saya sebutkan tadi bahawa mana-mana
yang di bawah KPM, kita akan pastikan juga mereka juga harus mengajar ataupun bahasa
kebangsaan harus juga diajar di sekolah international ataupun mana-mana institusi kalau
di bawah penyeliaan ataupun bidang kuasa KPM. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri. Pertanyaan jawab lisan seterusnya. Saya ingin menjemput
Yang Berhormat Datuk Haji Hasanuddin bin Mohd Yunus daripada Hulu Langat.

Datuk Haji Hasanuddin bin Mohd Yunus [Hulu Langat]: Terima kasih.

Lompat ke sana lompat ke sini,
Setiap lompatan ada habuan,

Untuk pengetahuan Tuan Menteri,
Soalan 6 menunggu jawapan.

[Tepuk]

[Dewan riuh]

6. Datuk Haji Hasanuddin bin Mohd Yunus [Hulu Langat] minta Menteri
Komunikasi dan Multimedia menyatakan apakah kementerian memantau skrip drama
yang sewenang-wenangnya menggunakan watak bergelar Tan Sri dan Datuk Seri yang
tidak bermoral seperti melakukan hubungan sulit dengan isteri orang serta mengambil
rasuah kerana ia menjatuhkan imej gelaran tersebut.

Menteri Komunikasi dan Multimedia [Tan Sri Datuk Seri Panglima Haji
Annuar bin Haji Musa]: Terima kasih, Yang Berhormat. Yang Berhormat bertanya sama
ada adakah kementerian memantau skrip-skrip drama dari sudut menggunakan watak-
watak bergelar Tan Sri, Datuk dan sebagainya. Jawapannya ialah sememangnya
kementerian membuat pemantauan kepada semua kandungan yang disiarkan.

Namun begitu, seperti mana Yang Berhormat sedia maklum, dalam masyarakat
kita, sememangnya ada banyak jenis gelaran. Ada cikgu, ada ustaz, ada ustazah, ada
tok imam, ada juga tok guru, ada Yang Berhormat, ada Yang Amat Berhormat, ada Datuk,
ada Datuk Seri, ada Datin, ada Tun, Toh Puan dan sebagainya. Maka kita memahami
dalam industri penulisan kreatif, memang ada_ sifat-sifat digambarkan untuk
