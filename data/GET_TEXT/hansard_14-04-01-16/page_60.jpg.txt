52 DR.11.10.2021

Tuan Shaharizukirnain bin Abd Kadir [Setiu]: Oleh itu sejauh mana tahap
persediaan negara dalam menghadapi kebarangkalian lonjakan kes harian yang tinggi
akibat daripada jangkitan mereka yang tidak boleh divaksin juga setelah kebenaran rentas
negeri yang diberikan.

Saya kira peruntukan khas perlu disalurkan bagi memastikan kit ujian kendiri
adalah satu alat everyone must use dengan izin, Tuan Yang di-Pertua di mana bukan
sahaja mampu memiliki malah jadikan keperluan wajib kepada setiap rakyat. Akhir sekali
Tuan Yang di-Pertua ,berkenaan isu mental dalam kalangan OKU yang tidak wajar
dipinggirkan. Mereka golongan first out, last in dengan izin iaitu paling awal dibuang kerja
dan paling akhir diterima semula untuk bekerja turut mengalami tekanan perasaan dan
masalah mental kesan pandemik COVID-19.

Justeru, saya mencadangkan agar peruntukan tambahan ini mengambil kira
tambahan talian psikososial khusus untuk komuniti wajar diwujudkan di mana petugas-
petugas juga wajar dilantik dalam kalangan mereka. Langkah ini mampu menggalakkan
lagi golongan ini bekerja sekali gus mampu membantu menyelesaikan masalah mental
OKU dengan lebih tepat.

Saya kira RUU ini sangat penting untuk dibahaskan bagi membantu rakyat
kembali kepada kehidupan normal pasca-COVID-19. Oleh itu, penambahan peruntukan
yang dibuat kerajaan amatlah wajar. Dengan itu, saya mohon menyokong RUU ini. Sekian
Assalamualaikum warahmatullahi wabarakatuh.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Setiu. Sekarang saya menjemput Yang Berhormat Kangar.

2.54 ptg.

Tuan Noor Amin bin Ahmad [Kangar]: Bismillahi Rahmani Rahim.
Assalamualaikum warahmatullahi wabarakatuh. Alhamdulillah.

Terima kasih Tuan Yang di-Pertua, Ahli-ahli Dewan yang saya hormati sekalian.
Saya mengucapkan terima kasih kepada Yang Berhormat Menteri Kewangan kerana
membawakan usul ini yang sebenarnya telah saya bangkitkan beberapa kali, sejak tahun
2018 sehingga kali terakhir semasa berdialog dengan Kementerian Kewangan dan juga
semasa membahasakan RMKe-12.

Sebenarnya, saya pernah mencadangkan had syiling hutang ni dinaikkan bukan
sekadar 65 peratus tetapi sehingga 70 peratus. Bukan kerana— bagi saya dalam keadaan
biasa pun defisit tahunan kita ada pada kadar tiga hingga empat peratus. Jadi, dalam
tempoh yang dalam dua, tiga tahun, sudah tentulah jumlah yang kita perlu membelanjakan
untuk menghidupkan semula ekonomi kita perlu lebih daripada pendekatan yang biasa
kita amalkan.

Ini kerana, kita sedang berada dalam krisis dan sudah tentulah apabila saya
membawakan ini tentunya saya akan menyokong usul ini tetapi sudah tentu saya tidak
akan memberikan cheque kosong kepada sokongan saya. Saya faham dalam usaha kita
menjaga credit rating, dengan izin kita boleh mengambil pendekatan kreatif dalam aspek
perakaunan. Kadang-kadang saya hairan juga bila dalam hal-hal begini kita takut rating
kita jauh tetapi pendedahan seperti Pandora Papers kita buat-buat rasa tidak apa. Tidak
ada rasa kebimbangan.

Namun, kita mesti ingat bahawa ia bersifat sementara dan kita tidak boleh
menyapu sampah ke bawah lantai ataupun sweep rubbish under the carpet, dengan izin
kerana masalah kewangan ini tetap wujud walaupun kita cuba sorokkan.

Tuan Yang di-Pertua dan juga Ahli-ahli Dewan, hari ini jika bank meluluskan saya
satu pinjaman berjumlah RM10 juta saya juga boleh mengisytiharkan diri saya jutawan,
tetapi hakikatnya kekal saya berhutang dan perlu membayarnya. Jika saya tidak
menggandakan wang pinjaman ini melalui pelaburan yang baik, maka lambat laun saya
akan terbeban dengan hutang ini.
