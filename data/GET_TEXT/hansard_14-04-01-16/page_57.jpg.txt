DR.11.10.2021 49

Manjung, Perak juga. Di Johor kita dapat linat, ada video tentang orang tidak dapat ambil
nanas. Ini merupakan satu kerugian.

Kita perlu selamatkan nyawa tetapi tidak bolehkah kita lakukan dengan cara yang
tidak mengorbankan ekonomi rakyat. Kita hendak selamatkan wang ringgit, kita hendak
gunakan banyak wang tetapi kita tidak boleh bazirkan wang. Itu pembaziran dan sesuatu
yang berlaku yang boleh dielakkan. Pembaziran ini boleh dielakkan. PKPD dikendalikan
oleh MKN tempatan, ada pegawai daerah, ada pegawai-pegawai tempatan. PKPD boleh
dilakukan dengan cara yang lebih sensitif dengan kehendak tempatan, dengan mengambil
kira SOP yang diketatkan.

Saya difahamkan PKPD Kuala Kedah hari ketiga baru dapat SOP kerana
menunggu tandatangan seseorang individu. Itu tidak patut berlaku Tuan Yang di-Pertua.
Saya minta supaya kerajaan menjawab tentang ini dan juga di masa hadapan, kalau
diperlukan PKPD, maka ia harus dilakukan dengan penuh tanggungjawab dan tidak boleh
tergantung-gantung tiga hari begitu Tuan Yang di-Pertua. Itu satu benda.

Keduanya, selepas begitu lama dikurung dan lain-lain tidak dapat jalankan
perniagaan, ramai peniaga apabila mereka balik ke kedai, mereka semuanya sudah rosak
dan mereka memerlukan bantuan khusus. Kalau tidak, mereka akan terus terbeban
dengan hutang along dan lain-lain lagi. Ini harus dilihat sebagai bantuan khusus dalam
pakej ini juga, dalam penyelamatan ekonomi rakyat.

Ketiga Tuan Yang di-Pertua, poin yang saya hendak sebutkan ialah kita juga akan
memberikan dana untuk Kementerian Kesihatan. Saya ada banyak teguran tetapi dalam
masa yang terhad ini, saya hendak sebut tentang kecenderungan Kementerian Kesihatan
untuk tiba-tiba bersetuju dengan perkara-perkara yang mahal dan sukar. Molnupiravir,
ubat baharu, ia ada peranan. Saya setuju kita beli dan kita cuba tetapi data yang diberikan
itu hanyalah data di syarikat Merck.

Kita ada benda lain yang lebih murah. Saya hendak sebut bahawa yang kita tidak
pedulikan langsung, vitamin C Tuan Yang di-Pertua. Kita sudah sebutkan di sini sejak
tahun 2015 tetapi ada kertas-kertas saintifik yang diterbitkan dalam Journal of the
American Medical Association (JAMA) dalam New England tentang memberikan vitamin
C pada kadar yang tinggi, 8 gram, 6 gram sehari kepada penghidap COVID-19, kategori
1 dan kategori 2. Maka itu membuatkan mereka cepat pulih. China menggunakannya di
Wuhan dan China juga membuatkan trial ataupun percubaan yang severe COVID-19,
kategori 4 dan kategori 5 menggunakan IV, 24 gram China gunakan, Profesor Peng
Zhiyong di Wuhan. Australia menggunakan sampai 60 gram sehari untuk rawat COVID-
19 yang teruk. Itu tak sukar.

Akan tetapi ujian dan juga cubaan untuk menggunakan vitamin C, 3 atau 4 gram
sehari, 4 atau 5 gram sehari, itu murah. Sangat murah, sangat mudah dilakukan. Akan
tetapi tidak dilakukan. Sedangkan ketika negara lain melakukan percubaan itu, satu unit
Kementerian Kesihatan mengeluarkan pula nasihat vitamin C tidak boleh diambil lebih
daripada 100 miligram sehari. Ini perkara karut Tuan Yang di-Pertua.

Saya sebutkan perkara karut kerana tidak ada sebarang good evidence, tidak ada
sebarang good study, tidak ada good scientific evidence, dengan izin, tidak ada bukti
saintifik yang baik mengatakan bahawa tubuh manusia tidak boleh mengambil vitamin C
lebih daripada 100 miligram atau 200 miligram, tidak ada.

Tuan Syed Ibrahim bin Syed Noh [Ledang]: Yang Berhormat Kuala Kedah.

Dr. Azman bin Ismail [Kuala Kedah]: Malahan vitamin C macam air. Di China,
Profesor Peng Zhiyong di dalam unitnya, mereka memberikan 24 gram bukan miligram,
24 gram sehari kepada ratusan orang...

Tuan Syed Ibrahim bin Syed Noh [Ledang]: Yang Berhormat Kuala Kedah,
boleh?

Dr. Azman bin Ismail [Kuala Kedah]: Dan mereka ada data yang cukup baik.
Kajian menunjukkan bahawa tidak berlaku sebarang kerosakan kepada buah pinggang,
jantung dan lain-lain lagi. Tidak ada.
