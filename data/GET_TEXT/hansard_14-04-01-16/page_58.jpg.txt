50 DR.11.10.2021

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat.

Dr. Azman bin Ismail [Kuala Kedah]: Australia sampai 60 gram. Jadi benda
yang mudah kita tidak berapa pandang, tidak berapa berminat tetapi bila keluar satu
benda yang belum jelas, Molnupiravir, mahal. Satu orang pesakit, satu kos rawatan,
RM3,000 lebih kurang. Maka kita tempah. Ya boleh ditempah tetapi kita kena tahu bahawa
ia satunya yang terhad dan ia bukan untuk semua orang. Akan tetapi kenapa kita pandang
sebelah mata sahaja kepada benda yang murah.

Ivermectin, sukar untuk dilakukan trial. Saya faham, dan kontroversi tetapi benda-
benda yang ada asas dan di seluruh dunia telah lakukan banyak kajian dan telah
tunjukkan peranan vitamin C yang boleh kita gunakan. Kita boleh buat sendiri IV vitamin
C, government medical store di Petaling Jaya boleh buat, pernah buat.

Jadi maksud saya begini, kita kena berhemah dengan perbelanjaan tadi dan kita
kena lakukan ujian dan kajian kita dan kita kena bijak dan kita jangan terikut-ikut sangat
dengan dana dengan cara negara kaya yang tidak kisah melakukan pembaziran tetapi
mereka mendapat untung kerana industri itu mereka punya.

Tuan Syed Ibrahim bin Syed Noh [Ledang]: Yang Berhormat Kuala Kedah,
boleh?

Timbalan Yang di-Pertua [Dato’ Mohd Rashid Hasnon]: Masa sudah tamat
dah. Minta maaf. Masa sudah tamat Yang Berhormat. Sudah ambil masa orang lain dah.

Dr. Azman bin Ismail [Kuala Kedah]: Jadi Tuan Yang di-Pertua, atas— Ya,
maksud saya begini, saya rumuskan. Kita tambah dana, okey dan saya sokong dan saya
rasa semua kita sini sokong tetapi kita juga kena pastikan dana itu dibelanjakan dengan
bijak dan dengan penuh tanggungjawab. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kuala Kedah. Seterusnya saya menjemput Yang Berhormat Setiu. Saya
hendak bacakan— Yang Berhormat Setiu, minta maaf sekejap, sekejap. Saya hendak
bacakan senarai. Selepas Yang Berhormat Setiu, Yang Berhormat Kangar, selepas Yang
Berhormat Kangar, Yang Berhormat Tebrau. Kemudian Yang Berhormat Kubang Pasu.

Kemudian Yang Berhormat Kuala Langat, kemudian Yang Berhormat Bandar
Kuching, kemudian Yang Berhormat Kuala Krai, kemudian Yang Berhormat Lumut,
kemudian Yang Berhormat Dungun, kemudian Yang Berhormat Papar, kemudian Yang
Berhormat Sik, kemudian Yang Berhormat Pasir Gudang, Yang Berhormat Baling, Yang
Berhormat Bukit Bendera, Yang Berhormat Lembah Pantai, Yang Berhormat Ipoh Timur,
Yang Berhormat Sepang, Yang Berhormat Sungai Petani, Yang Berhormat Beruas, Yang
Berhormat Sungai Buloh.

Dipersilakan Yang Berhormat Setiu.

2.47 ptg.

Tuan Shaharizukirnain’ bin Abd Kadir [Setiu]: Assalamualaikum
warahmatullahi wabarakatuh Tuan Yang di-Pertua. [Membaca sepotong doa] Terima
kasih Tuan Yang di-Pertua kerana memberikan peluang kepada Setiu untuk bersama-
sama membahaskan Rang Undang-undang Langkah-langkah Sementara bagi
Pembiayaan Kerajaan (Penyakit Koronavirus 2019 (COVID-19)) (Pindaan) 2021.

Pertamanya secara asasnya Islam mengajar kita untuk sentiasa adil dalam
melakukan apa sahaja terutama dalam membuat keputusan demi kebaikan rakyat.
Peruntukan tambahan ini amatlah bertepatan bukan sahaja demi membantu rakyat, malah
ia jua sebagai langkah memulihkan semula ekonomi ekoran penularan wabak COVID-19.
Oleh itu saya yakin perbelanjaan tambahan tepat pada masanya. Selari dengan maksud
adil yang disebut oleh Allah dalam surah An-Nahl, ayat 90. [Membaca sepotong ayat al-
Quran]
