DR.11.10.2021 11

Kebangsaan kecuali di sekolah jenis kebangsaan (SJK) yang ditubuhkan
di bawah seksyen 28 atau mana-mana institusi pendidikan lain yang
dikecualikan oleh Menteri daripada subseksyen ini;”

Dalam seksyen 17(2) iaitu:

“(2) Jika bahasa pengantar utama di sesuatu institusi
pendidikan adalah selain daripada bahasa kebangsaan, maka bahasa
kebangsaan hendaklah diajarkan sebagai mata pelajaran wajib di institusi
pendidikan itu.”

Bagi memastikan murid fasih berbahasa Melayu, KPM melaksanakan Pelan Hala
Tuju Memartabatkan Pendidikan Bahasa Melayu 2016-2025 melalui  strategi
pemerkasaan bahasa Melayu bagi memastikan murid di institusi KPM menguasai bahasa
Melayu. Institusi Pendidikan Swasta yang berdaftar dengan KPM juga digalakkan untuk
melaksanakan strategi pemerkasaan bahasa Melayu dalam pelan hala tuju tersebut.

Pelan Hala Tuju Pendidikan Bahasa Melayu 2016-2025 KPM menyenaraikan
sembilan strategi memartabatkan pendidikan bahasa Melayu seperti berikut:

(i) memperkukuh penggunaan bahasa Melayu standard;
ii) memperkasakan kurikulum bahasa Melayu;
iii) memperkasakan Kesusasteraan Melayu;

iv) memperkasakan pentaksiran bahasa Melayu;
v) memperkukuh bahasa Melayu dalam kokurikulum;
vi) meningkatkan keterampilan guru bahasa Melayu;

vii) menaik taraf Institusi Pendidikan Guru Kampus Bahasa
Melayu sebagai peneraju kecemerlangan pembangunan
profesionalisme guru bahasa Melayu;

(viii) | memperluas jalinan dan jaringan memartabatkan bahasa
Melayu; dan

(ix) memperkaya khazanah ilmu dalam bahasa Melayu.

Walaupun terdapat pelbagai aliran sekolah iaitu SJK(C) dan SJK(T) namun murid-
murid di sekolah aliran ini masih dapat menguasai bahasa Melayu dengan baik.
Contohnya, Yang Berhormat di luar sana ramai yang mampu berbahasa Melayu walaupun
mereka berbangsa Tionghoa ataupun berbangsa India. Dalam Dewan yang mulia ini Tuan
Yang di-Pertua, ada beberapa Ahli Yang Berhormat sangat fasih berbahasa Melayu.
Contohnya Yang Berhormat Ayer Hitam, Menteri Pengangkutan cukup baik bahasa
Melayunya, kalah bahasa Melayu saya.

Sama juga dengan Timbalan Menteri KPM kita, Yang Berhormat Senator cukup
fasih dalam bahasa Melayu. Oleh yang demikian Tuan Yang di-Pertua, tahap penguasaan
bahasa Melayu sebenarnya bergantung kepada sikap terhadap amalan penggunaan
bahasa berkenaan sendiri. Terima kasih.

Datuk Seri Dr. Shamsul Anuar bin Nasarah [Lenggong]: Terima kasih jawapan
Yang Berhormat Timbalan Menteri. Kalau kita rujuk pada Perlembagaan Perkara 152,
Bahasa Melayu bahasa rasmi dan merujuk kepada Akta Bahasa Kebangsaan 1963/1967
kedudukan bahasa Melayu memang berkedudukan tinggi. Kalau kita rujuk kepada
beberapa buah negara lain di Amerika Syarikat misalnya, ia tidak mengamalkan sistem
pendidikan yang pelbagai sebaliknya hanya melaksanakan satu bentuk sistem
kebangsaan sahaja.

01050

Begitu juga kalau kita lihat di Singapura dan juga Indonesia yang mempunyai
bentuk demografi masyarakat majmuk yang sama sebagaimana Malaysia. Namun, dalam
aspek sistem pendidikan, mereka hanya melaksanakan satu bentuk sistem pendidikan
sahaja.
