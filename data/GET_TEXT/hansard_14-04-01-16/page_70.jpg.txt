62 DR.11.10.2021

Saya juga hendak bertanya kepada kementerian dan kerajaan, apakah langkah-
langkah segera yang akan diambil untuk memastikan hutang-hutang kita ini terbayar dan
dapat kita mengekalkan kita punya sovereign dalam hal ini di kalangan negara seluruh
dunia.

Seterusnya kita bersetuju bahawa ini adalah langkah-langkah untuk mengawal
masalah yang terkesan daripada pandemik COVID-19. Cuma yang saya hendak sebut di
sini antara sektor yang sangat terjejas ialah sektor SME, small and medium-sized
enterprises. Apabila PKP dibatalkan, kita boleh bergerak antara negeri dan antara industri
yang akan meningkat naik ialah industri pelancongan. Kita pun sudah mendengar
pergerakan rakyat kita ke destinasi-destinasi yang baharu ini.

Ertinya kita perlu menyokong supaya industri SME ini yang mengendalikan
usaha-usaha di sektor-sektor yang akan berkembang laju ini yang disebut oleh Yang
Berhormat Kuala Krai pecah panggung ini mesti dibantu. Akan tetapi yang disediakan
ialah hanya RM1 bilion tambahan kepada lebih kurang hampir satu juta syarikat-syarikat
kecil yang berdaftar dengan pendaftar syarikat.

Jadi berapa sangat yang mereka boleh dapat untuk memulakan semula aktiviti-
aktiviti perniagaan mereka. Jadi saya rasa RM1 bilion untuk sejumlah syarikat ini memang
tidak akan cukup sedangkan SME ini menanggung ataupun mengambil pekerja-pekerja
yang walaupun tidak ramai tetapi adalah juga menyumbang empat, lima kali daripada
jumlah syarikat itu sendiri. Ertinya kalau kita membantu SME ini, kita sebenarnya
membantu ramai di antara rakyat kita.

Seterusnya yang saya ingin sebut dengan ringkas ialah mengenai butiran yang
disebut salah satu butiran iaitu butiran 8 untuk membantu jaringan sosial mereka yang
terkesan oleh kerana pandemik ini. Saya mengharapkan subsidi-subsidi ini betul-betul
digunakan untuk membantu mangsa-mangsa dari sudut penyediaan bakul-bakul
makanan seperti disebut oleh Yang Berhormat Menteri tadi dan juga klinik-klinik bergerak
tetapi janganlah peruntukan ini digunakan untuk perkara-perkara yang di luar. Contohnya
memberi subsidi harga minyak masak yang sememangnya sudah ada dalam aktiviti-
aktiviti bajet yang sedia ada.

Jadi ini mesti ditumpukan kerana kita khuatir kadang-kadang wang ini akan
disalah salurkan. Kita bersetuju sangat tentang subsidi upah yang diberikan di butiran 1
yang diberikan lonjakan RM12.7 bilion dan ini mesti dikawal oleh kerajaan dan juga dikaji,
dimonitor oleh kerajaan. Ini kerana kita masih mendengar syarikat-syarikat yang
menerima subsidi upah ini tidak memperturunkannya kepada pekerja malah masih ada
pekerja-pekerja yang dipotong gajinya atau yang hilang pekerjaannya walaupun syarikat-
syarikat mereka telah diberikan bantuan untuk subsidi upah ini.

Ini kita harapkan tidak ada berlaku penyelewengan oleh mana-mana pihak. Begitu
juga dalam hal kita hendak menjaga keselamatan rakyat kita. Kita menjalankan program
vaksinasi. Kita tidak mewajibkannya tetapi sangat dicadangkan kepada seluruh rakyat dan
mereka ini diberikan insentif untuk mengambil vaksin dan hari ini apabila kita hendak
bergerak ke seluruh negara syaratnya ialah dua dos vaksin.

Kita mendengar rungutan daripada rakyat. Saya memang bersetuju langkah-
langkah mempromosikan vaksin ini, menggalakkannya, mengintensifkannya. Namun ada
yang tidak bersetuju apabila halangan-halangan kepada pergerakan mereka, hak asasi
mereka dikenakan walaupun tidak berkaitan dengan vaksin tetapi oleh sebab mereka
tidak mengambil vaksin, mereka dihalang.

Saya rasa kerajaan mesti memberi penjelasan supaya mereka yang tidak
mengambil vaksin ini memahami kenapa kita berbuat demikian. Kalau tidak kita akan
mendapat satu reaksi bangkangan yang boleh juga menimbulkan kegelisahan di kalangan
rakyat. Jadi ini the onus is on the government to explain to the people dengan izin, supaya
tidak timbul kekeliruan-kekeliruan ini.

Tuan Yang di-Pertua, saya mohon menyokong

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Lumut. Seterusnya saya menjemput Yang Berhormat Dungun.
