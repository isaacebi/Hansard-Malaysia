DR.11.10.2021 43

teruk oleh wabak ini. la juga membantu lebih daripada setengah juta ahli keluarga mereka
yang terlibat dengan kantin di sekolah.

Begitu juga saya masih teringat bagaimana di antara pakar ekonomi kita telah
mengatakan jikalau dilaksanakan Program Sarapan Pagi ini bukan sekadar akan
membantu pengusaha kantin, pembekal bahan basah tetapi juga menjimatkan ekonomi
keluarga, ibu dan bapa yang mempunyai anak-anak di sekolah. la akan membantu
mereka untuk lebih berjimat terutamanya di dalam mengharungi hari-hari pasca wabak ini.
Itu yang pertama.

Kedua Tuan Yang di-Pertua, industri taman tema hiburan keluarga. Saya kira
sekarang ini sudah boleh rentas negeri. Orang sudah boleh mula pergi ke banyak tempat.
Kita jangan lupakan antara libur untuk keluarga ialah taman tema hiburan dan Malaysia
pernah menyasarkan untuk menjadi hab bagi taman tema hiburan. Malangnya satu
persatu syarikat telah meninggalkan Malaysia, “gulung tikar’, tutup perniagaan. Menurut
kenyataan Malaysia Association of Themepark and Family Attractions (MATFA) akibat
wabak COVID-19 banyak lagi kerugian yang terpaksa mereka tanggung.

Saya ingin mencadangkan di dalam pakej ini dimasukkan juga insentif kepada
pengusaha-pengusaha taman tema hiburan agar dapat menyelamatkan industri ini demi
rakyat dan dapat membantu para pekerja dan para petugas yang terlibat. Anak-anak kita
perlu didedahkan dengan hiburan yang sihat yang akan dapat membentuk pembangunan
holistik tumbesaran mereka. Kita juga cadangkan supaya diberikan kepada mereka
pengecualian daripada Akta Duti Hiburan 1953. Jikalau tempoh yang boleh diberikan,
saya cadangkan juga tax holiday selama tiga tahun bagi mereka untuk mereka kembali
pulih. Ramai yang terjejas teruk.

Ketiganya Tuan Yang di-Pertua, saya ingin menggulung iaitu gesaan seperti
dikatakan oleh Yang Berhormat Pasir Mas dan saya masih teringat lagi ketika Yang
Berhormat Menteri duduk di situ pada Belanjawan 2021, saya telah meminta supaya
diteruskan apa yang Yang Berhormat Bagan mulakan dahulu, memberikan peruntukan
RM100 juta kepada sekolah-sekolah agama swasta, sekolah-sekolah agama persendirian
dan juga tahfiz-tahfiz.

Kita tahu pada waktu ini akibat wabak COVID-19 ramai pengusaha tahfiz yang
akan tutup sekolahnya. Jadi Yang Berhormat Menteri masukkan juga di dalam pakej
RM100 juta itu untuk membantu sekolah- sekolah agama swasta dan juga pusat-pusat
tahfiz. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Simpang Renggam. Saya
jemput Yang Berhormat Pontian. Lima minit Yang Berhormat.

12.48 tgh.

Datuk Seri Haji Ahmad bin Haji Maslan [Pontian]: Assalamualaikum
warahmatullahi wabarakatuh, salam sejahtera.

Tuan Yang di-Pertua: Waalaikumsalam.

Datuk Seri Haji Ahmad bin Haji Maslan [Pontian]: Paras defisit fiskal kita
meningkat 6.5 peratus hingga tujuh peratus kerana kutipan hasil kerajaan berkurang. Kita
hendak tanya berapa berkurang kutipan hasil kerajaan ini tetapi pada ketika yang sama
dividen petroleum dan minyak sawit mentah itu bertambah. Saya juga ingin tahu
berapakah tambahan daripada dividen itu? Pada tiga tahun setengah yang lepas, kita
diuar-uarkan bahawa hutang Kerajaan Persekutuan telah mencecah RM‘1 trilion tetapi
sebenarnya pada ketika itu hanya RM688 bilion.

RM1 trilion ini ialah pada Julai 2021 hampir RM1 trilion iaitu RM957.3 bilion yang
sudah mencecah 62.8 peratus pada KDNK. Jadi Yang Berhormat Menteri saya ingin buat
beberapa cadangan.

Pertama, segerakan Akta Tanggungjawab Fiskal atau Fiscal Responsibility Act
(FRA) supaya hutang sentiasa dalam paras yang terurus dan hutang dalam jangka masa
yang sederhana dan panjang itu dapat dikawal.
