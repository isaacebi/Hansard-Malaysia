DR.11.10.2021 23

RANG UNDANG-UNDANG PEMULIHARAAN HIDUPAN LIAR
(PINDAAN) 2021

Bacaan Kali Yang Pertama

Rang Undang-undang bernama Suatu Akta untuk meminda Akta Pemuliharaan
Hidupan Liar 2010; dibawa ke dalam Mesyuarat oleh Timbalan Menteri Tenaga dan
Sumber Asli [Datuk Ali anak Biju]; dibaca kali yang pertama; akan dibaca kali yang kedua
pada Mesyuarat kedua nanti.

RANG UNDANG-UNDANG HARTA PUSAKA KECIL
(PEMBAHAGIAN) (PINDAAN) 2021

Bacaan Kali Yang Pertama

Rang Undang-undang bernama Suatu Akta untuk meminda Akta Harta Pusaka
Kecil (Pembahagian) 1955; dibawa ke dalam Mesyuarat oleh Timbalan Menteri Tenaga
dan Sumber Asli [Datuk Ali anak Biju]; dibaca kali yang pertama; akan dibaca kali yang
kedua pada Mesyuarat kedua nanti.

Tuan M. Kulasegaran [Ipoh Barat]: Tuan Yang di-Pertua, Tuan Yang di-Pertua...
Dato’ Seri Anwar bin Ibrahim [Port Dickson]: Tuan Yang di-Pertua...

Tuan M. Kulasegaran [Ipoh Barat]: Dengan izin...

Tuan Yang di-Pertua: Yang Berhormat Ketua Pembangkang dulu.

Dato’ Seri Anwar bin Ibrahim [Port Dickson]: Pada 7 Oktober, Tuan Yang di-
Pertua menerima usul saya memohon mengikut Peraturan Mesyuarat 90(2) dan 90(1)
untuk mencadangkan supaya Tuan Yang di-Pertua, mengambil perhatian soal usul saya
yang ditolak itu dan dirujuk kepada Select Committee yang belum kita muktamadkan.

Jadi, oleh yang demikian, saya ingin menggesa Tuan Yang di-Pertua memberi
ruang supaya Pandora Papers ini, tetap dibincangkan dan dibahaskan di Dewan Rakyat.
Dengan beberapa maklumat terbaharu, ia nyata lebih meruncing daripada yang saya
sebutkan minggu lalu. Ini melibatkan juga tokoh-tokoh politik dan peniaga. Ada beberapa
tokoh politik yang telah memberi penjelasan.

Akan tetapi, saya fikir adalah wajar, pertama penjelasan itu dibuat di sini. Kedua,
kerajaan digesa membuat penyiasatan lebih terbuka. Tuan Yang di-Pertua, sebentar
sahaja. Saya hendak sebutkan di sini bahawa saya musykil mengapa soal yang begini
besar, rumit diputuskan. Tidak disiarkan besar-besaran di media, tidak dibahaskan oleh
tokoh-tokoh politik, terutama dalam kerajaan, padahal jumlah ratusan bilion, ternyata
disorok, di tax havens.

Kalau mereka kata tidak salah sepertimana yang dibuat oleh Yang Berhormat
Selayang dan Yang Berhormat Menteri Kewangan, kita terima baik penjelasan. Akan
tetapi, itu tidak menutup kemungkinan dan keperluan mengadakan penyiasatan yang lebih
menyeluruh. Tuan Yang di-Pertua, saya hendak tegaskan sekali lagi bahawa hal ini jauh
lebih besar daripada kita bahaskan yang lain. Kalau Yang Berhormat Menteri Kewangan
hendak usulkan beberapa bilion tambahan, wang ini kecil berbanding dengan wang yang
hilang sejak kita bangkitkan Global Financial Integrity 2012, Panama Papers 2015 dan
sekarang Pandora Papers 2021.

Aneh sekali, mengapa tidak ada kekuatan politik untuk memastikan perkara ini
disiasat dan wang yang haram yang dipunggah dari negara kita, dipulangkan balik untuk
rakyat. [Dewan tepuk] Jadi, saya minta penjelasan dan saya boleh jangka Tuan Yang di-
Pertua akan berikan satu Jawatankuasa Teknikal, kemudian, mematikan usul ini.
