DR.11.10.2021 67

menyebutkan Keluarga Malaysia. Kerajaan Keluarga Malaysia ini semestinya insya-Allah
akan mendengar denyutan nadi rakyat di setiap peringkat bandar mahupun di kawasan
luar bandar. Saya dengar rakan-rakan dari Sabah mengeluh, Sarawak mengeluh, saya
ucapkan insya-Allah kami luluskan, saya doakan agar kementerian Yang Berhormat
Menteri Kewangan diberikan taufik dan hidayah untuk memastikan pengagihan ini
berjalan dengan lancar, dengan sebaik-baik yang mungkin, tiada ketirisan dan untuk kita
mengagihkan.

Sebelum saya mengakhiri ucapan saya, saya ada tiga persoalan dalam
perbahasan berkaitan dengan rang undang-undang ini. Saya hendak tanya pertama
sekali, adakah had statutori 65 peratus KDNK memadai untuk menanggung keperluan
perbelanjaan kerajaan? Satu.

Keduanya, adakah kerajaan telah melanggar had statutori hutang 60 peratus
KDNK?

Ketiga, adakah had statutori 65 peratus KDNK mempunyai tempoh kuat kuasa
seperti Akta 830 yang akan berakhir pada 31 Disember 2022? Jika ya, adakah statutori
akan kembali kepada 55 peratus KDNK pada tahun 2023?

=1600

Ini tiga persoalan yang saya hendak bangkitkan. Sekali lagi saya harap bajet yang
dipohon pada kali ini untuk mencapai RM110 bilion ini memadai cukup untuk kementerian
Yang Berhormat untuk mengagihkan pada waktu masa endemik ini dilaksanakan.

[Dato’ Sri Azalina Othman Said (Pengerang) mempengerusikan Mesyuarat]

Sekali lagi saya dan rakan-rakan lain insya-Allah kami akan memberikan
sokongan penuh insya-Allah. Sekali lagi saya mendoakan agar semua kakitangan
Kementerian Kesihatan diberikan taufik dan hidayah untuk melaksanakan amanah dan
tanggungjawab ini untuk melaksanakan tugas dengan lebih baik, telus, teliti agar seluruh
masyarakat rakyat negara tercinta ini mendapat manfaat dengan kelulusan rang undang-
undang ini.

Terima kasih Tuan Yang di-Pertua, terima kasih kepada Kementerian Kewangan
yang bentangkan pada petang ini, terima kasih.

Dato’ Sri Azalina Othman Said [Pengerang]: Bismillahi Rahmani Rahim,
Assalamualaikum. Perbahasan tamat, sekarang saya menjemput Yang Berhormat
Menteri untuk menjawab, 30 minit. Silakan.

4.01 ptg.

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih Tuan Yang di-Pertua, izinkan saya merakamkan ucapan terima kasih kepada
semua Ahli-ahli Yang Berhormat yang telah mengambil bahagian dalam perbahasan
Rang Undang-Undang Langkah-Langkah Sementara bagi Pembiayaan Kerajaan
(Penyakit Koronavirus 2019 (COVID-19)) (Pindaan) 2021. Tidak kurang daripada 30 Ahli
Yang Berhormat yang telah mengambil bahagian dalam perbahasan membahaskan isu-
isu berkaitan dengan RUU ini, terima kasih.

Saya juga ingin merakamkan penghargaan ke atas cadangan dan pandangan
syor dan rujukan serta idea dan teguran yang telah diberi. Saya akan menjawab
persoalan-persoalan yang dibangkitkan oleh Ahli-ahli Yang Berhormat susulan
perbahasan yang telah berlangsung.

Tuan Yang di-Pertua, isu pertama ialah isu meningkatkan siling Kumpulan Wang
COVID-19. Saya menerima baik sokongan yang diberikan oleh Yang Berhormat Kuala
Selangor, Yang Berhormat Shah Alam, dan Yang Berhormat Parit Buntar untuk
