DR.11.10.2021 93

dipertanggungjawabkan kepada seluruh rakyat. Tuan Yang di-Pertua, terima kasih atas
peluang ini.

Tuan Yang di-Pertua: Terima kasih Yang Berhormat, Yang Berhormat Kubang
Pasu.

5.41 ptg.

Dato’ Wira Haji Amiruddin bin Haji Hamzah [Kubang Pasu]: Terima kasih
Tuan Yang di-Pertua. Sedikit sahaja masa yang saya hendak ambil Pertamanya untuk
diingatkan objektif penubuhan KWAN adalah untuk memastikan penggunaan optima hasil
sumber asli negara yang menyusut agar mendapat memberi sumber pendapatan yang
berterusan dan stabil demi faedah negara dan generasi yang akan datang.

Saya faham bahawa dalam kekangan fiskal yang kita ada sebelum ini, mungkin
ini kita hendak resort untuk ambil duit daripada KWAN. Cadangan saya ialah oleh kerana
hasil sumber negara daripada gas dan juga minyak ini masih boleh didapati dan kita masih
mengharapkan Petroleum Nasional Berhad (PETRONAS) dan juga mana-mana yang lain
yang menggunakan hasil yang akan menyusut ini untuk memasukkan dalam Tabung
KWAN.

Saya ingin mencadangkan agar penggunaan ataupun wang yang hendak
digunakan untuk COVID-19 ini bukan diambil terus tetapi iaa merupakan satu pinjaman.
Kerajaan meminjam daripada tabung ini at no cost. Itu kelebihannya, at no cost dan
apabila sampai masa dan ketikanya apabila keadaan ekonomi kita semakin baik dan
sebagainya, wang ini perlu dikembalikan semula ke dalam tabung ini kerana memang
dalam KWAN memang dibenarkan untuk kita belanja pembangunan dan juga boleh
memberi pinjaman. Saya cadangkan sebagai satu pinjaman kepada kerajaan dan
kemudian apabila masa dan ketikanya keadaan ekonomi sudah baik, kita kembalikan. Ini
adalah kerana RM19 bilion adalah satu jumlah yang tidak besar dan ianya perlu kita
simpan lebih banyak lagi untuk kegunaan masa hadapan bagi generasi akan datang
apabila reserve gas kita sudah habis, minyak sudah habis sekurang-kurangnya we have
got this KWAN, Tabung KWAN ini untuk kita fail back on. Jadi itu cadangan saya, ianya
bukan diambil terus dengan membuat pindaan, tetapi merupakan pinjaman yang diambil
dari Tabung KWAN ini, sekian terima kasih.

Tuan Yang di-Pertua: Terima kasih, saya menjemput Yang Berhormat Menteri
untuk menjawab.

5.44 ptg

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih Tuan Yang di-Pertua. Izinkan saya mengucapkan terima kasih kepada
semua ahli-ahli Yang Berhormat...

Tuan Yang di-Pertua: 15 Minit.

Datuk Seri Utama Tengku Zafrul bin Tengku Abdul Aziz: 15 minit, okey...yang
telah mengambil bahagian dalam perbahasan tadi. Saya juga ingin merakamkan
penghargaan ke atas cadangan yang diberikan, pandangan, syor serta idea dan teguran
termasuk Yang Berhormat Port Dickson, Yang Berhormat Kulim Bandar Baharu, Yang
Berhormat Subang, Yang Berhormat Bayan Baharu, Yang Berhormat Bukit Bendera dan
ramai lagi.

Terima kasih Yang Berhormat Port Dickson dan juga Yang Berhormat Kulim
Bandar Baharu atas sokongan pindaan KWAN yang membenarkan perbelanjaan dana
KWAN untuk vaksin. Saya setuju bahawa amatlah penting supaya KWAN terus diuruskan
dengan cekap dan tidak berlaku sebarang ketirisan atau pembaziran.
