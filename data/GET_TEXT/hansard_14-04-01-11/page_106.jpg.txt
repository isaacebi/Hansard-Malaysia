98 DR.30.09.2021

Timbalan Yang di-Pertua [Dato’ Mohd Rashid Hasnon]: Yang Berhormat,
minta rumuskan Yang Berhormat.

Tuan Teh Kok Lim [Taiping]: Minta satu minit lagi. Jelasnya, tibalah masa
kerajaan mengkaji semula kaedah yang sedia ada untuk mencari jalan penyelesaian.
Tuan Yang di-Pertua, akhir sekali saya berkesempatan membangkitkan masalah
pembangunan Tanah Rizab Melayu yang terkandung dalam laporan Ketua Audit Negara
2019, Siri 2.

Menurut laporan tersebut, 94.6 peratus pembangunan Tanah Rizab Melayu masih
tertumpu kepada kategori pertanian. Manakala untuk kategori pembangunan dan industri
hanya 1.7 peratus.

Tuan Yang di-Pertua, dilaporkan semakan audit mendapati bahawa pasaran
pembangunan di atas Tanah Rizab Melayu yang terhad kepada orang Melayu sahaja
menyebabkan nilai pasaran Tanah Rizab Melayu jauh lebih rendah berbanding tanah
terbuka.

Maklum balas PTG yang diterima pada 8 Mac 2021 jelas menyatakan pembatalan
Tanah Rizab Melayu membolehkan harga pasaran tanah tersebut meningkat. Pendapat
audit tersebut turut membuktikan syarat rizab Melayu yang telah menjejaskan nilai
pasaran Tanah Rizab Melayu berbanding tanah terbuka dan juga turut menggagalkan
pembangunan Tanah Rizab Melayu.

Dengan ini, ternyata syarat Tanah Rizab Melayu bukan sahaja merupakan batu
halangan pembangunan tanah milikan rakan-rakan kaum Melayu malah lebih teruk lagi
menjejaskan nilai pasarannya. Izinkan Taiping cadangkan agar satu Jawatankuasa
diwujudkan untuk membuat kajian secara terperinci demi kepentingan rakan-rakan kaum
Melayu khasnya mereka yang tergolong dalam B40.

Disebabkan kesuntukan masa Taiping mengakhiri dengan harapan cadangan dan
pertanyaan yang dibangkitkan akan diberi perhatian demi kepentingan Keluarga Malaysia
dalam usaha mencapai kemakmuran bersama pada tahun 2030. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Taiping. Sekarang saya menjemput Yang Berhormat Sepang.

6.53 ptg.

Tuan Mohamed Hanipa bin Maidin [Sepang]: Terima kasih kepada Tuan Yang
di-Pertua. Tuan Yang di-Pertua pertamanya saya ingin mengucapkan tahniah jugalah
kepada kerajaan kerana akhirnya dapat- pertama, dapat mengadakan sidang Parlimen
dan keduanya dapat mengadakan Rancangan Malaysia Kedua Belas dan membenarkan
pihak-pihak untuk berbahas.

Tuan Yang di-Pertua, saya hanya akan membincangkan berkenaan isu integriti
iaitu yang disentuh dalam muka surat 12, Buku RMKe-12 ini. Dalam muka surat 12 di
bawah tajuk “Integriti” ada dinyatakan bahawa Indeks Persepsi Rasuah (CPI) pada 2020
oleh Transparency International (Tl) telah meletakkan Malaysia pada kedudukan yang ke-
57 dalam kalangan 180 buah negara. Ini juga memang ada dilaporkan oleh Sinar Harian
pada 28 Januari 2021.

Tuan Yang di-Pertua, pada masa kerajaan Pakatan Harapan yang dipilih oleh
rakyat pada 9 Mei 2018 jadi kerajaan Transparency International (Tl) telah pun membuat
satu kajian, satu Persepsi Rasuah mengenai negara kita dan ketika itu Malaysia telah di
bawah kerajaan yang baharu telah berjaya menduduki kedudukan yang amat baik iaitu
kedudukan pada tangga ke-51.

Saya ingin menyatakan di sini Tuan Yang di-Pertua, apa yang dikatakan oleh
seorang Pengerusi Persatuan Pemeriksaan Freud bertauliah Malaysia iaitu seorang
‘Datuk’, ya. Saya tidak ingat nama dia. Dia mengatakan skor yang dicapai oleh Malaysia
pada CPI 2019 iaitu angka ke-51, merupakan yang terbaik bagi Malaysia semenjak 20
tahun dahulu.
