84 DR.30.09.2021

Setakat ini hanya 196 hektar sahaja yang telah lengkap dibangunkan di bawah
Projek EPP 11 Batang Lupar daripada 5,100 hektar keseluruhannya keluasan kawasan.
Pertambahan pembangunan kawasan yang lengkap dengan infrastruktur tertier ini nanti
akan membolehkan pembangunan secara komersial melalui Projek Smart Sawah
berskala besar Kementerian Pertanian dan Industri Makanan Malaysia (MAFI) yang
berteraskan mekanisasi dan automasi bagi meningkatkan pengeluaran dan produktiviti
padi.

Peruntukan sebanyak RM6.3 juta yang telah diluluskan sebelum ini kepada IADA
Batang Lupar untuk penyediaan kawasan tanaman, pengurusan teknologi dan kelestarian
pertanian di dalam kawasan sedia ada amatlah dihargai. Namun peruntukan tambahan
amat diperlukan bagi menggiatkan lagi kerja pembangunan infrastruktur pengairan dan
saliran kawasan selebihnya untuk mempercepatkan pencapaian.

Pencapaian sasaran jelapang padi Batang Lupar ini jika dipercepatkan bakal
menyumbang kepada sasaran 75 peratus tahap diri (SSL) beras negara. Dalam masa
yang sama, pendapatan seramai 1,154 orang pesawah di kawasan Batang Lupar juga
dapat dipertingkatkan selaras dengan fokus utama kelima RMKe-12 ini iaitu membasmi
kemiskinan tegar dan merapatkan jurang pendapatan penduduk luar bandar dan bandar.

Saya turut memohon agar seed processing and packaging centre (SPPC) di
Stumbin, Sri Aman dibaik pulih dengan kadar segera bagi menyediakan kemudahan lepas
tuai penghasilan benih padi berkualiti tinggi.

Ini adalah kerana selain daripada pembangunan infrastruktur yang baik serta
penggunaan mekanisasi, pengeluaran benih padi berkualiti tinggi adalah penting ke arah
peningkatan produktiviti padi.

Tuan Yang di-Pertua, pembangunan infrastruktur, fasiliti dan kemudahan yang
berkualiti penting dalam memberikan manfaat kepada petani kerana ia mampu
meningkatkan penyertaan syarikat swasta di dalam industri pengeluaran makanan
khasnya padi dan beras. Ini juga selaras dengan Dasar Jaminan Bekalan Makanan
Revolusi Perindustrian 4.0 (IR4.0) dan peranan Wawasan Kemakmuran Bersama 2030
yang diberikan penekanan di dalam Rancangan Malaysia Kedua Belas ini.

Tuan Yang di-Pertua, D. Program Pembangunan Precision Farming Park. Bagi
meningkatkan pengeluaran tanaman agro makanan, Kerajaan Sarawak telah merancang
untuk menubuhkan sembilan buah Taman Pertanian Pintar atau Precision Farming Park
di seluruh negeri. Program ini juga merupakan sebuah inisiatif untuk melonjakkan aktiviti
pertanian pintar agar dapat menarik lebih ramai lagi penyertaan daripada golongan belia
ke dalam sektor pertanian. Sehingga kini, kerajaan negeri telah meluluskan peruntukan
untuk membangunkan tiga buah daripada sembilan jenis tanaman tersebut.

Justeru itu. Kerajaan Persekutuan perlu membantu untuk menyediakan
peruntukan tambahan bagi membangunkan taman tersebut yang juga akan dilengkapi
dengan teknologi loT terkini di bawah RMKe-12.

Timbalan Yang di-Pertua [Dato' Mohd Rashid Hasnon ]: Yang Berhormat,
minta rumuskan Yang Berhormat.

Datuk Robert Lawson Chuat [Betong]: Minta seminit lagi.
Timbalan Yang di-Pertua [Dato' Mohd Rashid Hasnon ]: Baik.

Datuk Robert Lawson Chuat [Betong]: ...Anggaran kos untuk membangunkan
taman ini ialah lebih RM25 juta bagi sebuah taman.

Ketiga, Sarawak juga berpotensi besar dalam meningkatkan pengeluaran daging
lembu, kerbau dan kambing dengan status disease-free state serta mempunyai tanah
yang luas, Sarawak mampu menyumbang kepada permintaan daging negara yang
semakin meningkat. Bagi tujuan ini, Sarawak memohon supaya peruntukan ditambah di
bawah RMKe-12 bagi membeli baka berkualiti lembu, kerbau dan kambing untuk
meningkatkan bilangan induknya ke arah meningkatkan tahap sara diri daging dan
mengurangkan kebergantungan kepada import.

Sehingga kini, tahap sara diri daging lembu Sarawak adalah sekitar 15 peratus
dengan hanya sekitar 17 ribu ekor sahaja. Sarawak menyasarkan untuk meningkatkan
