44 DR.30.09.2021

Datuk Seri Haji Anmad bin Haji Maslan [Pontian]: Pada tahun 2020 yang
mengambil SPM seramai 401,105 orang — yang patut ambil SPM. Yang mengambil
381,894 orang, 19,211 orang tidak ambil SPM. Ini belum lagi yang saya sebut tercicir 250
ribu orang. Kalau dalam masa empat tahun, sejuta orang, Tuan Yang di-Pertua. Mereka
ini menjadi kumpulan B40 dalam masyarakat. Kalau empat tahun sejuta orang, lapan
tahun dua juta orang. Berapa lama sudah negara kita ini wujud dan kita kalikanlah lebih
kurang jumlahnya begitu banyak yang menjadikan mereka ini merupakan golongan B40.

Saya ingin mencadangkan supaya diwujudkan subjek Asas Perniagaan daripada
Tingkatan 1 sampai Tingkatan 5. Kita ada STEM — science, technology, engineering,
mathematics. E itu ialah juga entrepreneurship, Yang Berhormat Jeli, supaya anak-anak
kita yang keluar suku juta orang ini daripada lepasan SPM tidak masuk mana-mana,
mereka boleh menjadi usahawan dan mereka boleh menjadi bangsa usahawan.

Satu lagi, banyakkan kolej komuniti yang telah dimulakan, disambung oleh Yang
Berhormat Pagoh mewujudkan kolej komuniti, tetapi seluruh Malaysia ini, kolej komuniti
ini baru ada 102. Daripada 222 buah kawasan Parlimen, kita hendak kawasan Parlimen
semuanya ada kolej komuniti tetapi masih 120 lagi kawasan Parlimen belum lagi ada kolej
komuniti, termasuk kawasan saya sudah mohon banyak kali, Yang Berhormat Jeli.
Tolonglah luluskan kali ini, supaya ada satu buah Kolej Komuniti di Benut, Pontian.

Untuk apa kolej komuniti? Mereka yang tidak dapat masuk universiti, mereka yang
tidak dapat masuk IPTS ini, Tuan Yang di-Pertua, mereka boleh masuk kolej komuniti. Ini
kerana ada 114 program dalam kolej komuniti, daripada belajar komputer, belajar
memasak, belajar perakaunan, belajar bahasa Arab dan macam-macam perkara yang
boleh dibuat dalam kolej komuniti. Jadi itu dua cadangan untuk mengatasi keciciran.

Yang Berhormat Muar.

Tuan Syed Saddiq bin Syed Abdul Rahman [Muar]: Terima kasih, Yang
Berhormat Pontian. Saya setuju bahawa pendidikan merupakan jalan yang terbaik untuk
keluarkan sesebuah keluarga daripada belenggu kemiskinan. Dengan itu, adakah wajar
untuk kerajaan Keluarga Malaysia ini fokus untuk menaikkan peruntukan pendidikan,
biasiswa bagi semua keluarga miskin jika hendak dibandingkan dengan jalan
penyelesaian sekarang iaitu memberikan ekuiti kepada golongan bumiputera ataupun isu
Government-Linked Companies (GLC) yang hanya melibatkan golongan terkaya di
Malaysia? Terima kasih.

Datuk Seri Haji Ahmad bin Haji Maslan [Pontian]: Terima kasih. Saya setuju
tetapi Kementerian Pendidikan sudah dapat RM50 bilion.

Dr. Maszlee bin Malik [Simpang Renggam]: Yang Berhormat Pontian.

Datuk Seri Haji Anmad bin Haji Maslan [Pontian]: Sebanyak RM50 bilion ini
banyak, ya. Seluruh kementerian yang paling banyak dapat peruntukan ialah Kementerian
Pendidikan. Ya, bekas Yang Berhormat Menteri Pendidikan?

Dr. Maszlee bin Malik [Simpang Renggam]: Yang Berhormat Pontian. Boleh
saya mencelah sedikit, Yang Berhormat Pontian?

Datuk Seri Haji Ahmad bin Haji Maslan [Pontian]: Saya rasa saya hendak kena
sampai pukul 1 lah, paling kurang.

Dr. Maszlee bin Malik [Simpang Renggam]: Tidak, sedikit sahaja. Tadi Yang
Berhormat Pontian ada sebutkan bahawa di Pontian tidak ada kolej komuniti. Mungkin
saya ingin betulkan sedikit, yang namanya Kolej Komuniti Pontian memang tidak ada.
Namanya Kolej Komuniti Tanjung Piai tetapi bertempat di pekan Pontian dan saya pernah
pergi dan pernah rasmikan. Terima kasih.

Datuk Seri Haji Ahmad bin Haji Maslan [Pontian]: Kalau itu, hendak kena tukar
namalah. Tanjung Piai, Parlimen lain. Pontian, Parlimen lain, ya. Okey, tidak apa. Terima
kasihlah. Saya pun banyak kali pergi.

Seterusnya, ialah wajibkan mengundi. Mengundi ini, Tuan Yang di-Pertua,
wajibkan. Ada 22 buah negara yang telah mewajibkan mengundi, Argentina, Australia,
Belgium, Bolivia, Brazil, Congo, Costa Rica, Dominican Republic, Ecuador, Mesir, Greece,
Honduras, Lebanon, Luxembourg, Mexico, Nauru, Panama, Paraguay, Peru, Uruguay,
