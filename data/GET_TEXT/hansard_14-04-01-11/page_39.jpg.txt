DR.30.09.2021 31

9. Datuk Seri Haji Ahmad bin Haji Maslan [Pontian] minta Yang Berhormat
Menteri Sains, Teknologi dan Inovasi menyatakan bilakah jangkaan yang pasti imuniti
kelompok 80 peratus boleh dicapai dan adakah rancangan untuk memastikan hingga ke
tahap 100 peratus vaksinasi? Apakah persiapan menghasilkan vaksin terhadap varian
yang baru serta rancangan untuk menghasilkan vaksin sendiri bagi menghadapi pelbagai
virus Alpha, Delta, Lambda dan lain-lain?

Menteri Sains, Teknologi dan Inovasi [Dato’ Seri Dr. Adham bin Baba]: Tuan
Yang di-Pertua. Terima kasih Yang Berhormat Pontian. Program Imunisasi COVID-19
Kebangsaan (PICK) telah mencapai peratus populasi dewasa lengkap divaksinasi
melebihi 85 peratus pada 29 September semalam. Melihat kepada pencapaian ini, MOSTI
menerusi CITF optimis bahawa usaha yang sedang dilaksanakan dalam program ini,
sedang berjalan mengikut landasan dan perancangan yang ditetapkan.

Sebagai langkah mempercepatkan proses vaksinasi, pihak CITF melalui operasi
lonjakan kapasiti ataupun operation surge capacity, telah berjaya memvaksinasikan
hampir semua penduduk dewasa di Lembah Klang. Sasaran berfokus yang terkini adalah
memastikan semua negeri mencapai sekurang-kurangnya 60 peratus populasi dewasa
lengkap divaksinasi.

Untuk makluman Yang Berhormat insya-Allah, pada hari ini, kita akan capai
sasaran tersebut di Sabah. Status akan mencapai 60 peratus. CITF akan terus memberi
tumpuan pengagihan bekalan vaksin ke negeri-negeri yang mempunyai bilangan kes
positif COVID-19 yang tinggi berdasarkan data semasa daripada Kementerian Kesihatan
Malaysia. Sasaran kerajaan supaya hampir semua populasi dewasa lengkap dos vaksin
sebelum penghujung bulan Oktober, boleh dicapai.

Melalui usaha ini, kerajaan percaya, sasaran peralihan fasa melalui Pelan
Pemulihan Negara dapat dipercepatkan. Sebagai contoh, semalam Yang Amat Berhormat
Perdana Menteri telah mengumumkan peralihan fasa untuk Lembah Klang daripada fasa
2 ke 3.

Untuk menjawab soalan yang berikut, MOSTI juga telah memperuntukkan lebih
RM15 juta untuk pembangunan Research and Development (R&D) khusus untuk vaksin
COVID-19 kepada beberapa buah institusi pendidikan kita seperti Pusat Penyelidikan dan
Pendidikan Penyakit Berjangkit Tropika (TIDREC) di bawah Universiti Malaya dan juga
saintis di Universiti Putra Malaysia.

Selain itu, KKM telah memberi peruntukan research and development bagi usaha
membangunkan vaksin COVID-19 di Institut Penyelidikan Perubatan (IMR) milik
Kementerian Kesihatan Malaysia yang sebenarnya mula dirancang sejak awal bulan April
tahun 2020. Yang Berhormat, terdapat dua teknologi vaksin COVID-19 yang sedang
dibangunkan di IMR, KKM iaitu teknologi vaksin MRNA dan teknologi vaksin virus ternyah
aktif.

Vaksin di IMR akan dibangunkan secara strategik bersama penyelidik dari
Universiti Putra Malaysia dan Institut Penyelidikan Veterinar. Pada masa ini, kedua-dua
projek di bawah berada di peringkat makmal iaitu bukti konsep atau proof of concept
dengan izin, sebelum fasa kajian praklinikal kepada haiwan dilaksanakan.

Status terkini pembangunan vaksin COVID-19 di IMR adalah seperti berikut.
Vaksin virus ternyah aktif telah berada di tahap penyahaktifan virus dan vaksin mRNA
sedang menjalani proses in vitro transcription. Yang Berhormat, dengan adanya
kemahiran menjalankan pembangunan vaksin COVID-19, vaksin tersebut boleh
digunakan untuk menghasilkan vaksin bagi mencegah jangkitan bakteria dan virus juga
selain rawatan penyakit kronik.

Kita juga sedang membangunkan Pelan Hala Tuju Pembangunan Vaksin Negara
dengan tujuan memastikan Malaysia mampu menjadi negara pengeluar vaksin manusia
dalam tempoh 10 tahun. la tidak terikat kepada vaksin COVID-19 sahaja dan
jawatankuasa bagi membangunkan pelan ini dipengerusikan bersama MOSTI dan
Kementerian Kesihatan Malaysia. Terima kasih.
