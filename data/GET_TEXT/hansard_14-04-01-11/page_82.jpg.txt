74 DR.30.09.2021

Tuan Yang di-Pertua, isu pembekalan vaksin. Sehingga kini, pandemik COVID-
19 masih lagi melanda dunia dan kelihatan pakar-pakar kesihatan mula menimbangkan
untuk mengklasifikasikan virus ini sebagai endemik. Manusia perlu membiasakan diri
hidup di dalam wabak ini. Strategi negara pada masa ini adalah memaksimumkan
bilangan penerima vaksin dan telah mula berusaha untuk pemberian vaksin tambahan.
Diharap dengan langkah ini dapat mengurangkan impak penularan wabak tersebut.

Walau bagaimanapun, belum ada kenyataan jelas daripada pihak kerajaan
apakah hala tuju kerajaan pada masa hadapan bagi memerangi wabak ini. Adakah vaksin
ini perlu diambil setiap tahun dan kekal diberikan secara percuma pada masa depan?
Adakah sebarang program subsidi vaksin akan diperkenalkan? Selain itu, apakah tahap
kemampuan negara kita untuk menghasilkan sendiri vaksin COVID-19? Ini antara
persoalan yang mula dibangkitkan oleh masyarakat yang harus kita perhalusi bagi
menangani krisis kesihatan di masa hadapan.

Terkini mengenai isu pemberian vaksin untuk remaja. Terdapat beberapa
persoalan yang diutarakan oleh ibu bapa yang risau akan keselamatan anak-anak
mereka. Kegusaran mereka mengenai kesan sampingan sekiranya remaja diberikan
vaksin COVID-19. Ada juga kes ibu bapa yang takut untuk menandatangani borang
persetujuan suntikan vaksin anak mereka kerana terdapat pernyataan di dalam borang
tersebut bahawa risiko pengambilan vaksin harus ditanggung sendiri oleh ibu bapa.

Adakah kanak-kanak ini tidak dilindungi daripada sebarang pampasan jika
mengalami kesan dari vaksin COVID-19? Adakah anak-anak ini dibenarkan belajar di
sekolah atau akan diasingkan semasa di sekolah? Di antara persoalan ini, yang perlu
dijawab segera dan kerajaan harus mengumumkan ialah apakah SOP yang akan
dilaksanakan agar ibu bapa dapat membuat keputusan yang terbaik untuk membenarkan
pemberian vaksin kepada anak mereka. Mohon pencerahan terhadap isu ini.

Tuan Yang di-Pertua, isu akses terhadap mod pengangkutan awam masih lagi
tidak berkesudahan sehingga kini lebih-lebih lagi di kawasan luar bandar. Jika akses ada,
isu kekerapan jadual perjalanan menjadi persoalan. Hal ini mengakibatkan rakyat kita
kurang gemar untuk menggunakan pengangkutan awam terutamanya bagi kawasan luar
bandar yang setiap hari berulang alik untuk pergi bekerja di sekitar Lembah Klang.

Di Lembah Klang terutamanya di kawasan Kuala Lumpur, pengangkutan awam
amat mudah untuk didapati dan menjadi pilihan utama untuk rakyat bergerak dari satu
tempat ke satu tempat. Namun, situasi di luar bandar, ketersambungan batuan pertama
hingga ke akhir masih membelenggu masyarakat. Ini adalah punca utama masyarakat
luar bandar tidak menggunakan pengangkutan awam kerana akses terhadap mod jalan
dari kawasan penempatan penduduk.

Maka, sudah tiba masanya untuk RMKe-12 memfokuskan pembangunan akses
pengangkutan awam di luar bandar terutamanya yang berdekatan di Lembah Klang
seperti Daerah Hulu Selangor dan Tanjung Malim. Tingkatkan kecekapan dan kekerapan
mod pengangkutan awam ini agar pembudayaan menggunakan pengangkutan awam
dapat dipertingkatkan juga terutamanya di kawasan luar bandar.

Seterusnya, isu nasib pemandu lori, bas dan teksi masih lagi berlegar-legar di
dalam negara kita. Mereka antara golongan yang hilang pendapatan menyeluruh apabila
dilaksanakan PKP. Hulu Selangor mengambil maklum bahawa kerajaan telah memberi
insentif kepada mereka dan pengecualian duti eksais dan cukai jualan bagi tujuan pindah
milik, pelupusan dan kegunaan persendirian.

Hulu Selangor mencadangkan bentuk bantuan tambahan bagi membantu para
pemandu lori, bas dan teksi untuk memulakan kembali perniagaan mereka. Dicadangkan
agar pihak kerajaan dapat memberi pengecualian ataupun bantuan berbentuk subsidi ke
atas kos pembaharuan lesen kenderaan motor dan lesen memandu Malaysia khusus
untuk pemandu lori, bas dan teksi yang terkesan.

Sepanjang tempoh PKP yang telah dilaksanakan hampir dua tahun ini, mereka
tidak dapat beroperasi seperti biasa. Hal ini kerana banyak sektor ekonomi yang ditutup.
Malah kenderaan mereka tidak beroperasi untuk tempoh lama. Kini, apabila dibenarkan
beroperasi semula, ada di antara mereka terpaksa menanggung kos membaik pulih
kenderaan kerana kerosakan kenderaan yang lama tidak beroperasi. Justeru itu, bantuan
