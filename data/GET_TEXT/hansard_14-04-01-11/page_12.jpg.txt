4 DR.30.09.2021

Menteri di Jabatan Perdana Menteri (Tugas-tugas Khas) [Datuk Dr. Haji Abd.
Latiff bin Ahmad]: Tuan Yang di-Pertua, terima kasih sahabat saya, Yang Berhormat
Batu Kawan. Sejujurnya ada COVID-19 atau tak ada COVID-19, pesara staf kerajaan
memang tiap-tiap tahun naik bayaran pencennya sebanyak dua persen sejak 1 Januari
2013. Jadi kalau nak naik lebih daripada dua persen itu perlu satu kajian mendalam,
ekoran daripada COVID-19. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan pertama, sila Yang Berhormat Batu Kawan.

Puan Kasthuriraani a/p Patto [Batu Kawan]: Terima kasih Yang Berhormat
Menteri di atas jawapan. Yang Berhormat Menteri, paras pendapatan garis kemiskinan
kini berada di tahap RM2,208. Namun ramai pesara yang menerima pencen tergolong di
kategori B40 hanya menerima dalam lebih kurang RM300 dan ke atas setiap bulan. Satu
amaun yang sangat rendah. Mereka mempunyai pekerjaan sambilan tetapi di masa
pandemik ini, mereka terpaksa diberhentikan dan mungkin layak untuk suatu bantuan
one-off kerajaan sahaja.

Menjelang 2030 hingga 2035, kira-kira 15 peratus daripada penduduk Malaysia
akan tergolong sebagai warga emas. Apakah pelan perancangan bagi membantu
golongan ini? Memandangkan bank-bank di Malaysia mencatatkan keuntungan
mendadak, jika mereka boleh membantu kerajaan dan apakah pelan tindakan kerajaan
untuk memperbaiki polisi persaraan yang lemah ini?

Apakah perincian skim persaraan baharu bagi kakitangan kerajaan dan bilakah ia
akan dilaksanakan? Lebih-lebih lagi di masa ini apabila kerajaan menggalakkan
pengeluaran wang daripada KWSP iaitu wang simpanan hasil titik peluh mereka untuk
masa depan kelak. Mohon menjawab, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Batu Kawan. Sila Yang Berhormat Menteri menjawab, dua minit 30 saat.

Datuk Dr. Haji Abd. Latiff bin Ahmad: Tuan Yang di-Pertua, untuk kakitangan
awam, selepas mereka berkhidmat minimum 300 bulan atau 25 tahun, sejak 2018, pencen
yang terendah adalah RM1,000 sebulan, pencen terendah. Saya bagi contoh, dulu
sebelum 2013, pencen kakitangan awam paling rendah adalah RM720. Akan tetapi sejak
2018, pencen terendah kakitangan awam yang berpencen, tidak lagi RM720 tetapi
RM1,000. Maknanya dah pencen, dia tak ada buat apa. Mungkin anak-anak sudah lepas
sekolah.

Akan tetapi bagi mereka yang segelintir yang mungkin kurang daripada
pendapatan garis kemiskinan yang berjumlah RM2,208, mereka mungkin terpaksa
bekerja kerana memenuhi keperluan kehidupan. Itu adalah satu perkara yang sedang
difikirkan. Sebenarnya JPA sudah membuat satu kajian dan akan dibentangkan kepada
Yang Amat Berhormat Perdana Menteri sebelum dibuat memorandum Jemaah Menteri
untuk melihat kembali bila mereka pencen, mereka agak selesa. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan kedua, sekiranya tidak ada, saya...

Tuan Karupaiya a/l Mutusami [Padang Serai]: Ada, ada. Padang Serai.
Puan Kasthuriraani a/p Patto [Batu Kawan]: Tuan Yang di-Pertua, sedikit.

Timbalan Yang di-Pertua [Dato’ Mohd Rashid Hasnon]: Saya bagi peluang
Yang Berhormat Padang Serai.

Puan Kasthuriraani a/p Patto [Batu Kawan]: Tapi sedikit lagi. Jawapan
daripada Yang Berhormat Menteri tadi, saya baru semak dengan seorang yang menerima
pencen daripada mendiang suami beliau dan beliau mendapat RM679 sebulan, Yang
Berhormat Menteri, bukan 1,000 lebih. Saya faham ada kategori-kategori seperti Yang
Berhormat Menteri katakan.

Akan tetapi kita tidak boleh nafikan bahawa ada golongan yang memang
golongan rentan ini yang menerima pencen yang sangat sedikit. Dalam masa ini, cabaran
mereka lebih daripada cabaran pesara kerajaan yang baru bersara dalam umur 50 tahun
