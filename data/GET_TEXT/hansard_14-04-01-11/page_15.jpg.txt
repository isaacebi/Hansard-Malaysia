DR.30.09.2021 7

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Kalau tadi dari Tampin, sekarang saya panggil Yang Berhormat
Rompin pula. Sila Yang Berhormat Rompin.

Dato’ Mahfuz bin Haji Omar [Pokok Sena]: Mana? Tadi Yang Berhormat
Rompin.

Timbalan Yang di-Pertua [Dato’ Mohd Rashid Hasnon]: Maaf, Yang Berhormat
Rompin, sekarang Yang Berhormat Tampin. [Ketawa]

Datuk Dr. Hasan bin Bahrom [Tampin]: Terima kasih Tuan Yang di-Pertua. Di
bawah peruntukan RMKe-11, usahawan bumiputera telah diberi pelbagai insentif khusus
seperti pembiayaan aktiviti pemasaran dan peluasan dan pengukuhan pemasaran
domestik dan antarabangsa perkayuan. Usahawan bumiputera dibiayai menggunakan
peruntukan Rancangan Malaysia Kesebelas.

Melalui projek pembangunan usahawan produk perkayuan bernilai tambah tinggi,
namun penglibatan bumiputera dalam industri perkayuan amat rendah. Kira-kira 471
usahawan bumiputera dalam industri perkayuan dan perabot ketika ini. Malah sumbangan
mereka berdasarkan nilai eksport produk berkenaan dianggarkan kurang daripada satu
peratus. Soalan saya, apakah perancangan kerajaan untuk menggalakkan penglibatan
bumiputera dalam industri perkayuan ini? Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tampin, sila Yang Berhormat Menteri.

Datuk Dr. Hajah Zuraida binti Kamaruddin: Terima kasih Yang Berhormat
Tampin. Kita memahami bahawa dalam perancangan kerajaan, kementerian memang
ada satu bahagian ataupun satu usaha untuk meningkatkan penglibatan bumiputera
dalam industri furniture atau perabot ini. Jadi ada business model yang telah saya kaji dan
insya-Allah kita akan kaji semula untuk memperbaiki business model ini agar dapat
meningkatkan penglibatan bumiputera dalam industri ini kerana bumiputera banyak
melibatkan diri dalam industri dalam membuat perabot kecil-kecilan dan bukan dalam satu
bentuk perniagaan yang lebih besar.

Jadi, kementerian insya-Allah akan berusaha untuk menguruskan mereka secara
berkelompok dan juga mengadakan polisi yang mana kita boleh menstrukturkan mereka
dan memantau mereka dan memandu mereka untuk bagaimana menjadi usahawan maju
dalam industri perabot ini.

01030

Jadi, ini adalah- bajet memang ada khusus untuk development, pembangunan
bumiputera ini. Jadi insya-Allah dimanfaatkan dengan cara yang terbaik, yang lebih kos
efektif, yang lebih produktif, yang akan mendatangkan hasil dan mereka juga menjadi
sustainable dalam pendapatan mereka untuk business perabot kayu ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Ahli Yang Berhormat sekarang tamatlah sesi untuk waktu pertanyaan-
pertanyaan Menteri pada hari ini. Terima kasih ahli-ahli Yang Berhormat.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

Timbalan Yang di-Pertua [Dato' Mohd Rashid Hasnon]: Sekarang saya jemput
Yang Berhormat Datuk Wilson Ugak anak Kumbong, Yang Berhormat Hulu Rajang.

Datuk Wilson Ugak anak Kumbong [Hulu Rajang]: Terima kasih Tuan Yang di-
Pertua.

Sayang kumbang mencari makan,
Terbang seiring menanti mentari,
Soalan nombor satu saya ajukan,
Mohon penjelasan Yang Berhormat Menteri.
