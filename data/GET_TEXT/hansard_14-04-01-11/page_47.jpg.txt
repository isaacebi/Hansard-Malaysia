DR.30.09.2021 39

Tuan Yang di-Pertua, kesimpulannya, Rancangan Malaysia Kedua Belas adalah
rancangan jangka sederhana untuk Malaysia mencapai matlamat muncul kembali sebagai
gergasi ekonomi Asia yang tidak mengabaikan kebajikan dan kesejahteraan rakyatnya.
Untuk mencapai objektif ini, peranan MPN untuk menjayakan Pelan Pemulihan Negara
menjadi amat signifikan sebagai pembuka jalan dan pemangkin kepada pembaharuan
dan perubahan yang perlu dilaksanakan dalam proses reformasi dan transformasi yang
dirancang.

Satu cara untuk Rancangan Malaysia Kedua Belas mencapai sasarannya
menjadikan Malaysia sebagai sebuah negara yang makmur, inklusif dan mampan adalah
dengan semua pihak mengetepikan perbezaan yang ada dan bersatu di bawah payung
Keluarga Malaysia, berusaha sedaya upaya meningkatkan produktiviti dengan
kemampuan dan kebolehan masing-masing. Sekarang adalah masanya. “Bersatu kita
teguh, bercerai kita roboh’.

Bersatulah atas nama anak Malaysia dengan semangat wira seumpama
berperang melawan musuh durjana. Kita sudah hampir menang melawan musuh
halimunan COVID-19. Sasaran kita kini adalah untuk mendukung usaha kerajaan
memulihkan negara yang kita cintai dan membawa Malaysia kembali ke puncak
kegemilangan dan merealisasikan Wawasan Kemakmuran Bersama 2030.

Saya harap dalam masa lima tahun ini, kita berusaha untuk melaksanakan
Rancangan Malaysia Kedua Belas dengan gigih, secara kolektif bagi merealisasikan
impian Malaysia menjadi negara berpendapatan tinggi yang makmur, inklusif dan
mampan, insya-Allah.

Tuan Yang di-Pertua, dengan ini, saya menyokong usul ini. Terima kasih. [Tepuk]

Tuan Yang di-Pertua: Terima kasih Yang Berhormat Pagoh. Seterusnya saya
menjemput Yang Berhormat Langkawi. Masa 15 minit selaku ketua parti.

12.26 tgh.

Tun Dr. Mahathir bin Mohamad [Langkawi]: Terima kasih Tuan Yang di-Pertua.
Terlebih dahulu, saya ingin menyatakan ucapan tahniah saya kepada kerajaan yang telah
berjaya membuat rancangan pembangunan Malaysia yang kedua belas ini. Saya juga
ingin ucap tahniah kepada timbalan-timbalan menteri yang begitu cekap membaca
jawapan dan menjawab soalan. Saya percaya mereka ada masa depan yang cerah.
[Ketawa]

Tuan Yang di-Pertua, agak mudah bagi kita merancang tetapi tidak sebegitu
mudah untuk laksanakan rancangan. Yang pertamanya, apabila kita hendak laksanakan
rancangan kita, kita perlu kepada wang. Apakah kita mempunyai wang yang cukup untuk
rancangan ini? Kita tahu bahawa bagi tahun ini kita telah belanja sebanyak RM600 bilion
sehingga kita diberitahu bahawa sudah tidak ada duit lagi. Yang tinggal cuma RM38.5
juta untuk projek tertentu. Saya tak perlulah namakan projek itu.

Juga, apabila kita hendak bangunkan negara, kita perlu tahu cara untuk
melaksanakan projek kita itu. Umpamanya, kita sedar tentang kemiskinan di kampung di
luar bandar dan kita ingin memperkayakan mereka. Caranya tidaklah sebegitu mudah
walaupun ada kerajaan yang berpendapat bahawa untuk mengatasi kemiskinan di luar
bandar, yang perlu ialah ambil duit kerajaan dan bagi kepada mereka dan dengan itu
mereka akan jadi kaya. Akan tetapi, kerajaan akan bankrap. Itu bukan caranya. Banyak
cara yang diperlukan dan kita perlu tahu bagaimana mengatasi masalah-masalah
kemiskinan di luar bandar.

Ada cara-cara tertentu tetapi pihak yang akan laksanakan mestilah tahu
berkenaan dengan cara dan halangan yang akan dihadapi oleh pelaksana. Umpamanya,
di kawasan luar bandar, terdapat ramai orang yang miskin yang memiliki tanah terlalu kecil
untuk memperkayakan mereka. Mereka memiliki cuma satu atau dua ekar tanah dan ini
tidak mencukupi untuk mereka mendapat pulangan yang terbaik. Akan tetapi, untuk kita
perkayakan mereka, kita perlu fikir dengan cara-cara yang lain.

01230
