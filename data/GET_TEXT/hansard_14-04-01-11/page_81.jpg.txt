DR.30.09.2021 73

Kempen Dadah Musuh Negara juga perlu terus dijayakan secara besar-besaran
dan semua platform media yang ada khususnya media baharu. Saya berpandangan
program kesedaran menentang dadah ini perlu dipupuk seawal anak kecil di tadika.
Kemudiannya ia berkesinambungan hingga ke sekolah, IPT, tempat kerja, komuniti,
taman, desa dan setiap ceruk rantau seluruh negara.

Statistik Jabatan Siasatan jenayah Narkotik (JSJN) Bukit Aman berkaitan kes
dadah pada tahun 2020 menunjukkan kumpulan umur 30-an paling ramai ditangkap atas
kesalahan dadah. Ketua Pengarah Agensi Antidadah Kebangsaan (AADK) pula
mendedahkan statistik seramai 1,275 orang positif pelbagai jenis dadah daripada 42,409
murid sekolah menengah di seluruh negara yang disaring pada tahun 2019. Justeru, saya
ingin tahu apakah status terkini pelaksanaan projek rintis AADK yang diterajui pegawai
daerah dalam merealisasikan Dasar Dadah Negara agar kita berjaya mencapai sasaran
dadah terkawal 2020.

Seterusnya, saya ingin bangkitkan apa yang saya sebutkan sebelum ini
berkenaan isu Hadiah Latihan Persekutuan (HLP). Dalam jawapan bertulis baru-baru ini,
pihak lembaga biasiswa masih mengekalkan keputusan untuk mendenda pemegang PhD
dan sarjana kerana melebihi masa tempoh yang ditetapkan. Difahamkan denda
RM120,000 hingga RM160,000.

01650

Sebelum keputusan mendenda, saya dimaklumkan telah ada keputusan
melepaskan penerima HLP Kohort 2014 dan sebelumnya yang telah menyiapkan
pengajian dengan jayanya sebelum 31 Disember 2018. Keputusan baharu sepatutnya
ialah untuk menerima HLP kohort baharu bermula tahun 2015 dan ke atas. Mohon pihak
kementerian menangani isu ini dengan kadar segera.

Seterusnya, saya ingin menarik perhatian Dewan agar pengusaha bas sekolah
dan ekspres dibantu selepas pasca COVID-19. Apakah langkah drastik pihak
kementerian bagi menstabilkan semula pengusaha bas sekolah dan ekspres selepas
pandemik ini?

Seterusnya, apakah langkah-langkah ke hadapan untuk menstrukturkan semula
pegawai penyelaras masjid daerah di seluruh negara yang masih lagi bertaraf kontrak?

Seterusnya, dalam sistem pendidikan untuk RMKe-12, apakah langkah-langkah
yang efektif untuk meletakkan tulisan jawi mampu dikuasai oleh pelajar di seluruh negara.
Ini kerana apabila jawi di peringkat SPM telah ditiadakan, soalan yang membawa 10
markah yang mengakibatkan tulisan jawi tidak lagi menjadi tulisan yang serius untuk
dipelajari. Saya merayu agar pihak KPM dapat mencari jalan agar tulisan jawi tidak hilang
untuk dikuasai oleh generasi akan datang. Saya sentiasa membangkitkan isu ini melalui
Dewan ini agar khazanah warisan bangsa tidak dilupakan.

Untuk akhirnya, saya juga ingin membawa suara keluhan rakyat Jerai yang
menjadi mangsa kepala air pada Ogos lalu. Mudah-mudahan apa yang disuarakan dapat
didengari oleh pihak kerajaan kerana sehingga sekarang hujan masih lebat dan sungai-
sungai masih belum diperdalam. Mudah-mudahan dengan usaha-usaha cepat— katanya
duit telah pun turun sebanyak RM1.8 juta. Mudah-mudahan dengan musim hujan yang
turun ini dapat menyelesaikan masalah rakyat di Parlimen Jerai yang terkena musibah
banjir.

Tuan Yang di-Pertua, dengan ini, saya menyokong usul RMKe-12. Sekian,
wabillahi taufiq walhidayah wassalamualaikum warahmatullahi wabarakatuh.

Tuan Yang di-Pertua: Waalaikumsalam. Terima kasih Yang Berhormat Jerai.
Seterusnya Yang Berhormat Hulu Selangor ada? Yang Berhormat Hulu Selangor,
silakan.

4.52 ptg.

Puan June Leow Hsiad Hui [Hulu Selangor]: Terima kasih Tuan Yang di-
Pertua. Tanpa membuang masa, Hulu Selangor ingin terus kepada perkara utama yang
perlu dibangkitkan dalam perbahasan RMKe-12.
