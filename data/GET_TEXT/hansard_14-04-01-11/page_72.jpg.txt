64 DR.30.09.2021

kembali Majlis Pendidikan Tinggi Negara yang termaktub dalam Akta Majlis Pendidikan
Tinggi Negara 1996 (Akta 546). Usaha ini pernah dimulakan pada tahun 2019.

Keduanya ialah, demi menjamin kewibawaan dan kredibiliti institusi pengajian
tinggi di mata awam dan di persada antarabangsa keanggotaan Lembaga Pengurusan
Universiti Awam juga hendaklah bebas daripada lantikan politik dan dihadkan hanya pada
dua penggal saja bagi setiap lantikan.

Ketiganya, ialah imej ahli akademik Malaysia yang pernah tercalar kerana isu
penerbitan di ‘jurnal pemangsa’ (predator journal) dan isu plagiarisme perlu ditangani
secara serius dan sistematik. Jawatankuasa Integriti Penyelidikan Kebangsaan yang
pernah dicadangkan oleh Majlis Sains Negara pada tahun 2017 perlu diwujudkan segera.
Akta 605 perlu dipinda untuk menjamin kebebasan akademik dan menjaga integriti para
akademik. Juga usaha meneruskan usaha yang pernah dilakukan untuk memansuhkan
Akta Universiti dan Kolej Universiti 1971 (AUKU) 1971(Akta 30) dan digantikan dengan
undang-undang yang lebih berkomprehensif bersekali dengan Akta Institusi Pengajian
Tinggi Swasta 1996. Ini perlu diteruskan. Kemudiannya, meneruskan usaha penubuhan
persatuan pelajar di semua IPT atau student union, seperti mana telah bermula sejak
tahun 2019. Kerajaan juga perlu memberikan penumpuan untuk memperkasakan IPTS
berdasarkan IPTS Roadmap 2020-2025.

Institusi pengajian tinggi bukan sekadar mengajar. Sektor ini bahkan menjadi
penyumbang besar dalam KDNK negara dan dijangka memainkan peranan lebih besar
dalam pertumbuhan ekonomi negara pada masa hadapan. Sehingga 2020, IPTS menjadi
pilihan lebih separuh daripada populasi pelajar pengajian tinggi negara. Daripada yuran
pengajian dan kos sara hidup, sektor ini menyumbang RM31.5 bilion kepada ekonomi
Malaysia. Pada tahun 2018, kira-kira lima sehingga enam peratus pertumbuhan tahunan
dijangka diterjemahkan kepada RM65 bilion yang akan disumbangkan menjelang tahun
2025 dan RM84 bilion menjelang tahun 2030.

Namun begitu, IPTS terpaksa berdepan dengan pelbagai rintangan dan halangan
terutamanya cabaran kenaikan kos, persaingan daripada negara jiran, kelangsungan
program, dan juga kemudahan program berkualiti tinggi terutamanya selepas COVID-19.
Kesannya, institusi ini meletakkan harapan tinggi kepada kerajaan untuk memastikan
kedudukan negara tetap unggul sebagai hab pendidikan serantau supaya mereka terus
menjadi penyumbang utama kepada negara.

RMKe-12 perlu melakukan penjajaran semula agar IPTS selari dengan apa yang
dilakarkan oleh dokumen The Way Forward for Private Higher Education Institutions:
Education As An Industry (2020-2025). Begitu juga terdapat beberapa IPTS yang sedang
bergelut dan ada yang berada di sisa-sisa umurnya. Oleh sebab itu, perlu kita lakukan
tindakan berani untuk menukarkan mereka menjadi pusat latihan TVET.

Tuan Yang di-Pertua, di dalam dunia pasca COVID-19 dan dalam keadaan
ekonomi yang mula bangkit selepas kegawatan akibat wabak memerlukan pendekatan
bukan konvensional. Antara keperluan utama industri di seluruh dunia termasuk Malaysia
ialah pekerja berkemahiran tinggi dan juga para pekerja yang mesra dan berorientasikan
IR4.0. Bukan apa itu 4.1R kah? Ini bermakna kemahiran yang diperlukan oleh industri
mungkin berubah dengan cepat. Maka, sektor pendidikan TVET negara harus berubah
dengan radikal untuk memenuhi tuntutan pasaran kerja agar dapat menampung
permintaan industri. Tahniah kepada kerajaan kerana memasukan TVET dalam RMKe-
12.

Namun, perlu diberikan perhatian konsep-konsep yang indah sahaja tidak
memadai. Kita perlu melihat mekanisme pengoperasian konsep-konsep tersebut dan juga
pelaksanaannya. Kita perlu akur bahawa negara yang terkehadapan dalam bidang TVET,
yang telah berjaya sepanjang tahun ini dan sepanjang kurun ini adalah Jerman. Mahu
ataupun tidak mahu, kita mestilah mencontohi kejayaan model Jerman di dalam
membangunkan TVET. Antara punca kejayaan TVET di Jerman ialah TVETnya diterajui
industri dan bukan kerajaan. Logiknya, industri lebih memahami apa yang mereka
mahukan daripada tenaga kerja dan kualiti graduan TVET. Maka, lebih layak untuk
mereka menentukan corak TVET negara. Maka, apa yang lebih penting ialah amalan
German Dual Vocational Training di mana para pelatih ditempatkan di industri untuk dilatih
dan kemudian diserapkan ke dalam pekerjaan.
