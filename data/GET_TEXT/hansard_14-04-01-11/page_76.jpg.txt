68 DR.30.09.2021

kalau boleh kita menaikkan tarif ini untuk kita adakan satu industri di mana kita boleh guna
pakai untuk masa depan yang akan datang.

Saya mengakhiri ucapan saya dengan sokongan untuk RMKe-12 yang telah
dibentangkan. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Kuala Langat. Yang
Berhormat Tuaran. Sebagai ketua parti walaupun Yang Berhormat Tuaran hanya
berkeseorangan, saya beri juga 15 minit. Tidak ada diskriminasi. Masa sudah berjalan.

4.22 ptg.

Datuk Seri Panglima Wilfred Madius Tangau [Tuaran]: Terima kasih Tuan
Yang di-Pertua kerana memberi peluang pada Tuaran untuk turut serta membahaskan
RMKe-12 yang telah dibentangkan oleh Yang Amat Berhormat Perdana Menteri pada
Isnin, 27 September 2021 yang lalu.

Sejak Rancangan Malaysia Pertama sehingga ke Rancangan Malaysia Ke-12,
perenggan pertama dalam mukadimah dalam dokumen Rancangan-rancangan Malaysia
tersebut telah meletakkan perpaduan sebagai objektif utama dan penting.

Dalam dokumen RMkKe-12, perkataan “inklusif’? telah digunakan. Walaupun
dokumen-dokumen Rancangan Malaysia sebelum ini telah menggunakan perkataan yang
lain seperti “perpaduan’, “bersatu-padu” dan sebagainya, namun tujuannya adalah sama
iaitu mencapai perpaduan nasional.

Namun setelah 11 Rancangan Malaysia dilaksanakan, perpaduan masyarakat
serta perpaduan nasional di Malaysia bukan pula bertambah baik sebaliknya bertambah
buruk. Kalau dulu tidak kedengaran suara-suara seperti Sabah Sarawak Keluar Malaysia
(SSKM), hari ini sudah ada parti politik yang menjadikan agenda keluar Malaysia sebagai
agenda perjuangan mereka. Kenapa semua ini berlaku? Apakah yang sudah terjadi?
Selama 58 tahun pembentukan Malaysia dan setelah 11 Rancangan Malaysia
dilaksanakan. Kesemua Rancangan Malaysia tersebut cantik-cantik di atas kertas tetapi
apabila sampai proses pelaksanaannya, tiba-tiba dibangkitkan dasar-dasar dan program-
program anti perpaduan dan anti inklusiviti seperti Pekeliling 1982 yang menghalang kaum
tertentu daripada menggunakan beberapa kalimah ataupun perkataan.

Tiba-tiba program Digital MARA ekoran daripada insiden Low Yat dilaksanakan
dan sekarang tiba-tiba dasar 51 peratus bumiputera dalam sektor logistik dan
penghantaran mahu dilaksanakan. Saya ingin bertanya kepada Perdana Menteri, apakah
dasar 51 peratus yang dicadangkan itu telah terkandung dalam Rancangan Malaysia Ke-
11. Pada Tuaran, jawapannya tidak ada. Saya tidak nampak. Justeru, kenapa tiba-tiba
dibangkitkan sekarang? Apakah ini disebabkan adanya agenda politik? Apakah sengaja
mahu bangkitkan sentimen kaum? Bukankah ini anti perpaduan? Bukankah ini anti
inklusiviti?

Bukankah ini tidak mengikuti dasar-dasar yang diperkenalkan dalam Rancangan
Malaysia Ke-11 dan kini Rancangan Malaysia Ke-12. Apakah dasar-dasar ini yang
membantu mencapai objektif Rancangan Malaysia Ke-12? Tuaran minta jawapan dari
Menteri EPU, Menteri Kewangan dan Menteri Perpaduan Negara dalam perkara ini.

Di sesetengah negara seperti Singapura tidak ada Kementerian Perpaduan
Negara sebaliknya pelbagai cabaran perpaduan ditangani melalui pelaksanaan dasar,
program dan projek oleh setiap kementerian. Bermula daripada Perdana Menteri, semua
Menteri bercakap fasal perpaduan, kemakmuran dan inklusiviti. Tuan Yang di-Pertua,
pendekatan seperti ini bukan sahaja berjaya menjimatkan kos pembangunan tetapi juga
sangat berkesan mencapai objektif perpaduan nasional.

Oleh itu Tuaran mencadangkan supaya diwujudkan unit perpaduan di setiap
kementerian seiring dengan Unit Penyertaan Bumiputera di setiap kementerian. Akan
tetapi Tuaran mintalah agar Unit Penyertaan Bumiputera tersebut supaya dinamakan
semula sebagai Unit Bumiputera dan Orang Asal. Ingat, Orang Asli tidak dimasukkan
dalam konsep bumiputera dan ditadbir urus dan hanya satu agensi yang bernama JAKOA.
Ingat juga apabila bercerita dengan konsep bumiputera ini dan terjumpa nama-nama
