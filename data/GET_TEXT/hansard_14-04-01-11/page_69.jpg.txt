DR.30.09.2021 61

Datuk Dr. Hasan bin Bahrom [Tampin]: Justeru itu, saya mengharapkan
Rancangan Malaysia Ke-12 ini dapat dijalankan mengikut landasan yang telah ditetapkan.
Tampin menyokong. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tampin. Saya hendak sambung tadi selepas dari Yang Berhormat Cameron
Highlands ialah Yang Berhormat Penampang. Kemudian Yang Berhormat Betong,
kemudian Yang Berhormat Rasah, kemudian Lubok Antu, kemudian Yang Berhormat
Selangau, kemudian Yang Berhormat Sekijang, kemudian Yang Berhormat Taiping dan
kemudian Yang Berhormat Sepang. Sekarang saya jemput Yang Berhormat Baram, 12
minit.

3.41 ptg.

Tuan Anyi Ngau [Baram]: Terima kasih Tuan Yang di-Pertua kerana memberi
laluan kepada saya untuk turut membahas Rancangan Malaysia Ke-12 seperti yang telah
pun dibentangkan oleh Yang Amat Berhormat Perdana Menteri di Dewan yang mulia ini.
Tuan Yang di-Pertua, Rancangan Malaysia Ke-12 merupakan sebuah dokumen. Saya
kata sebuah dokumen yang begitu penting kerana dengan adanya Rancangan Malaysia
Ke-12 ini, maka jika dilaksanakan mengikut peraturan yang betul, maka negara kita ini
akan menjadi makmur, inklusif dan mampan.

Tuan Yang di-Pertua, saya percaya bahawa apabila Yang Amat Berhormat Bera
mengumumkan inisiatif-inisiatif dalam Rancangan Malaysia Ke-12 ini, segenap lapisan
masyarakat, khususnya mereka yang mendiami di kawasan luar bandar dan mereka yang
tergolong dalam B40 dan M40, sudah pasti merasa lega dan positif bahawa mereka— apa
orang kata, they see the light at the end of the tunnel. Ini adalah kerana RMKe-12
menekankan kepada usaha kerajaan Keluarga Malaysia ini untuk menjarakkan ataupun
untuk merapatkan lagi jurang pembangunan di antara wilayah-wilayah dan negeri-negeri
tanpa mengira kita punya bangsa, budaya dan agama.

Umum tahu, bahawa negeri Sarawak ataupun wilayah Sarawak adalah tergolong
dalam wilayah ataupun negeri yang miskin. Kita juga tahu di kawasan pedalaman Sarawak
seperti di kawasan saya, seperti di kawasan Baram dan lain-lain kawasan di luar bandar,
tahap pembangunan yang kita capai ataupun yang kita menikmati sehingga hari ini setelah
58 tahun negara Malaysia ini ditubuhkan, masih lagi ketinggalan kalau dibandingkan
dengan kawasan-kawasan yang lain. Saya ambil contoh Tuan Yang di-Pertua, di kawasan
pedalaman di mana ada sebuah keluarga yang B40, yang mempunyai ahli keluarga
bilangan dalam empat atau lima orang, mereka ini duduk dalam sebuah rumah yang
diperbuat daripada kayu dan separuh daripada konkrit dan beratapkan zink. Rumah yang
cukup sederhana tetapi apabila hujan, air— atap ini pun bocor.

Di samping itu Tuan Yang di-Pertua, B40 ini juga dia mempunyai— dia tidak
mempunyai pekerjaan yang tetap. Dia hanya bergantung kepada pertanian-pertanian
ataupun kerja-kerja pertanian yang kecil-kecilan dan tidak mempunyai pendapatan yang
tetap ini. Oleh kerana hasil pertanian itu pun memang it is not up to the scale ini.

Di samping itu, apabila anak ataupun cucu mereka B40 ini pergi ke sekolah,
sekolah yang mereka naiki itu ialah sekolah yang daif, di mana jaringan internetnya pun
memang lemah ataupun langsung tidak wujud sekali.

Di samping itu Tuan Yang di-Pertua, apabila ada daripada ahli keluarga mereka
ini sakit ataupun apabila mereka perlu berurusan dengan agensi-agensi kerajaan, mereka
ini perlu menumpang, membayar tambang yang cukup mahal, melalui jalan yang cukup
tidak selamat untuk sampai ke pusat di mana perkhidmatan-perkhidmatan ini diberikan.
Inilah gambaran, inilah situasi yang kita dapati, bukan di semua tempat tetapi ada pockets
of poverty yang wujud di kawasan pedalaman, termasuk kawasan saya.

Oleh yang demikian Tuan Yang di-Pertua, saya menyokong penuh agar RMKe-
12 ini yang menekankan kepada pembasmi— for education of poverty ini dapat
dilaksanakan. Saya difahamkan bahawa Kerajaan Negeri Sarawak telah pun
mencadangkan kepada pihak Persekutuan supaya satu bilangan, satu jumlah peruntukan
yang besar diluluskan untuk melaksanakan beberapa projek di kawasan pedalaman di
Sarawak supaya negeri Sarawak akan menjadi maju menjelang tahun 2030.
