72 DR.30.09.2021

Persoalan modal insan dan integriti amat perlu dititikberatkan. Sejauh mana
kerajaan memandang serius hal ini? Adakah Pusat Governans, Integriti dan Antirasuah
Nasional (GIACC) yang ditubuhkan pada 1 Jun 2018 itu masih berfungsi dengan kuku dan
taring yang secukupnya? Hal ini kerana kita tidak mahu hanya indah khabar daripada
rupa. Banyak agensi, jabatan, dan institut ditubuhkan tetapi bertindih fungsi dan bidang
kuasa serta tidak pula mencapai tujuan utama penubuhannya. Hasilnya wang rakyat
dibelanjakan tetapi tidak membuahkan hasil dalam usaha memerangi rasuah.

Seterusnya, saya ingin mendapatkan pencerahan daripada KDN berkenaan isu
kematian tahanan dalam lokap. Ketelusan PDRM amat penting dalam hal ini kerana ia
melibatkan persoalan kepercayaan orang awam terhadap imej institusi polis yang perlu
dipelihara dan dipertahankan. Antara langkah penting dalam hal ini ialah Rang Undang-
undang Suruhanjaya Bebas Tatakelakuan Polis (IPCC) yang akan menggantikan
cadangan penubuhan Suruhanjaya Bebas Aduan dan Salah Laku Polis (IPCMC).
Persoalannya apakah perbezaan utama antara kedua cadangan rang undang-undang ini?

Seterusnya penubuhan IPCC amat penting kerana ia adalah langkah reformasi
PDRM yang sekian lama tertangguh, 16 tahun dahulu seperti mana yang diusulkan dalam
Laporan Suruhanjaya Diraja untuk meningkatkan operasi dan pengurusan PDRM yang
dipengerusikan oleh Tun Mohamed Dzaiddin Abdullah pada tahun 2005.

Saya juga ingin menyentuh persoalan kebajikan warga PDRM, ATM dan anggota
penguat kuasa. Semakan gaji, elaun dan kemudahan kuarters kepada mereka wajar
menjadi pertimbangan utama kerajaan. Hal ini kerana kita perlu sedar dalam usaha
kerajaan mahu mencapai matlamat RMKe-12, purata pendapatan isi rumah RM10,000
sebulan pada tahun 2025 kelak, maka pendapatan anggota penguat kuasa kini perlu
diberikan nilai yang sewajarnya dengan realiti cabaran kos sara hidup yang kian
meningkat.

Usaha pencegahan jenayah antara perkara penting yang perlu dititikberatkan
untuk mewujudkan suasana negara yang selamat dan tenteram. Persepsi rasa selamat
dalam kalangan penduduk bandar dan luar bandar hanya boleh dicapai sekiranya wujud
kerjasama erat antara PDRM dengan orang ramai. Perjuangan menentang jenayah
bukanlah tanggungjawab PDRM sahaja, maka program penyertaan komuniti dan
kesukarelawanan rakyat perlu diperkasakan.

Secara fokusnya, saya ingin tahu prestasi program Community Policing di Kedah
termasuk di Parlimen Jerai. Kesedaran orang awam perlu dipergiatkan lagi melalui
kempen mega untuk menyertai program Volunteer Smartphone Patrol (VSP) yang kini
berjumlah 800,000 lebih orang sukarelawan.

Sasaran RMke-12 untuk Malaysia berada pada tangga kesepuluh kedudukan
dalam Global Peace Index dalam tahun 2025 boleh dicapai sekiranya kita berjaya
mewujudkan persekitaran yang selamat malah perasaan selamat itu perlu wujud dalam
diri.

Seterusnya saya ingin menyentuh isu membanteras penyalahgunaan dan
pengedaran dadah, musuh nombor satu negara. Sungguh meruntun hati melihat nasib
masa hadapan anak bangsa yang musnah angkara dadah. Selagi mana kita gagal
mengekang kemasukan dadah khususnya melalui sempadan yang bolos, maka selagi
itulah isu dadah ini tidak akan berakhir. Undang-undang yang tegas dan langkah
bersepadu bagi mencegah pengedaran dadah perlu terus dipergiatkan oleh pihak
berkuasa. Sesungguhnya mencegah itu lebih baik daripada mengubati. Sekali mereka
terjebak, bukan mudah untuk keluar daripada dunia itu tetapi tetap peluang kedua wajar
kita berikan kepada mereka.

Saya menyokong langkah kerajaan untuk meminda undang-undang agar penagih
dadah yang tidak terlibat dengan jenayah tidak disenaraikan dalam data penjenayah dan
orang yang tidak diingini. Bekas penagih dadah wajar diberikan peluang kedua untuk
meneruskan kehidupan di luar pusat serenti dengan pekerjaan yang selayaknya.

Justeru, saya amat mengharapkan agar modul program rawatan pemulihan yang
digunakan di Pusat Pemulihan Penagihan Narkotik (PUSPEN) AADK dikemas kini dengan
cabaran realiti semasa. Modul pembangunan kerohanian perlu seiring dengan program
kemahiran yang boleh diaplikasikan apabila mereka keluar dari PUSPEN.
