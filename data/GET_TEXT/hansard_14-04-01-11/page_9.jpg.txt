DR.30.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Khamis, 30 September 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Dato’ Haji Anmad Nazlan bin Idris [Jerantut] minta Menteri Kanan Kerja Raya
menyatakan sektor pembinaan antara yang terkesan akibat penularan wabak pandemik
COVID-19. Apakah cabaran yang dihadapi dan bagaimanakah Kementerian Kerja Raya
membantu sektor pembinaan dalam mendepani cabaran ini.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri Kanan Kerja Raya, jawab dalam tempoh masa tiga minit.

Menteri Kanan Kerja Raya [Dato' Sri Haji Fadillah bin Yusof]: Bismillahi
Rahmani Rahim. Assalamualaikum warahmatullahi wabarakatuh. Terima kasih Yang
Berhormat Jerantut.

Tuan Yang di-Pertua, untuk makluman Ahli Yang Berhormat, kesan daripada
pandemik COVID-19 dan pelaksanaan PKP, sektor pembinaan mencatatkan penurunan
kadar pertumbuhan sebanyak 19.4 peratus pada tahun 2020. Sementara pada suku
pertama 2021, sektor pembinaan terus menurun pada kadar 10.4 peratus. Walau
bagaimanapun, ia telah meningkat pada kadar 40.3 peratus pada suku kedua 2021.

Sepanjang tempoh pelaksanaan PKP bermula daripada 18 Mac 2020 sehingga
kini, industri pembinaan dianggarkan mengalami kerugian sebanyak RM42 _bilion.
Daripada jumlah ini, RM18 bilion adalah anggaran kerugian dalam tempoh PKP 3.0 yang
bermula pada 1 Jun 2021 sehingga September 2021. Sementara bakinya RM24 bilion
merupakan kerugian daripada pelaksanaan PKP 1.0 pada 2020, yang menjejaskan
pelaksanaan kerja pembinaan daripada Mac hingga Julai 2020.

Sememangnya sektor pembinaan adalah di antara industri yang terkesan akibat
penularan pandemik COVID-19. KKR bersama-sama dengan agensi di bawahnya
termasuk Jabatan Kerja Raya dan Lembaga Pembangunan Industri Pembinaan (CIDB)
serta agensi pelaksanaan berkaitan telah mengadakan beberapa sesi libat urus bersama
pemain-pemain industri bagi mendepani cabaran-cabaran yang timbul serta mencari
penyelesaian terhadap cabaran tersebut. Antara cabaran yang dihadapi oleh sektor
pembinaan adalah seperti berikut:

(i) kenaikan kos bahan binaan;
(ii) kenaikan kos upah pekerja terutamanya pekerja am akibat
kekurangan tenaga kerja disebabkan oleh:
(a) keperluan untuk pekerja binaan dapat vaksinasi
lengkap; dan
(b) pekerja binaan yang kebanyakan terdiri daripada

pekerja asing yang pulang ke negara asal dan
tidak dapat kembali ke sini;
