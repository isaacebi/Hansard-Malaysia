36 DR.30.09.2021

USUL
RANCANGAN MALAYSIA KEDUA BELAS (2021-2025)

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah:

"(a) Bahawa Dewan ini,

Menyedari akan cabaran untuk memulih serta menjana semula
ekonomi negara bagi mencapai pertumbuhan yang mampan,
dengan mengambil kira landskap sosioekonomi pasca COVID-19
dan pencapaian Rancangan Malaysia Kesebelas, 2016-2020;

Merestui usaha Kerajaan untuk merancang dan melaksanakan
agenda pembangunan negara yang mampan selaras dengan
semangat Keluarga Malaysia, aspirasi Wawasan Kemakmuran
Bersama 2030 dan Agenda Pembangunan Mampan 2030; dan

Meluluskan Rancangan Malaysia Kedua Belas bagi tempoh
2021 hingga 2025 yang menetapkan hala tuju strategik bagi
mencapai objektif “Malaysia Makmur, Inklusif, Mampan” dengan
memberi tumpuan kepada usaha untuk merancakkan kembali
pertumbuhan ekonomi, memastikan kemakmuran negara dapat
diagihkan secara lebih adil dan saksama serta mengekalkan
kelestarian alam sekitar, menurut Kertas Perintah CMD. 1 Tahun
2021.

(b) Bahawa dalam meluluskan Rancangan Malaysia Kedua Belas,
Dewan yang mulia ini menyeru seluruh rakyat Malaysia supaya
berusaha dengan sepenuh komitmen dan iltizam yang jitu untuk
membangunkan negara secara mampan bagi membolehkan
setiap ahli Keluarga Malaysia tanpa mengira agama, bangsa dan
kaum menikmati taraf hidup yang wajar.” [29 September 2021]

Tuan Yang di-Pertua: Terima kasih, saya ingin menjemput Yang Berhormat
Pagoh, selepas ini disusuli oleh Yang Berhormat Langkawi, Yang Berhormat Pontian dan
Yang Berhormat Kuantan. Yang Berhormat Pagoh, 15 minit selaku ketua parti. Silakan.

12.14 tgh.

Tan Sri Dato’ Haji Mahiaddin bin Haji Md Yassin [Pagoh]: Bismillahi Rahmani
Rahim, Assalamualaikum warahmatullahi wabarakatuh. Terima kasih Tuan Yang di-
Pertua. Saya ingin menyertai rakan-rakan Ahli-ahli Yang Berhormat untuk merakamkan
ucapan penghargaan dan syabas kepada Yang Amat Berhormat Perdana Menteri dan
semua pihak terutama Ahli Parlimen Jeli dan Unit Perancang Ekonomi, termasuk warga
perkhidmatan awam di atas pembentangan Rancangan Malaysia Ke-12 pada hari Isnin
yang lalu, bersamaan 27 September 2021.

RMKe-12 ini dibentangkan dalam suasana negara kita masih melalui fasa kritikal
pemulihan negara setelah hampir dua tahun dirundung pandemik COVID-19. Pandemik
ini melanda seluruh dunia dalam keadaan yang tidak pernah diduga, unprecedented yang
telah merekodkan sejumlah 189,000,000 kes dan meragut lebih daripada empat juta
nyawa.

Malaysia juga terjejas apabila sehingga kini lebih dua juta kes positif disahkan
dengan lebih 25,000 kematian. Kenyataan ini agak pahit untuk kita telan. Mereka yang
terkorban akibat virus ganas itu ada di antaranya adalah ibu, bapa, anak, saudara lelaki
dan perempuan, sahabat dan juga kenalan rapat kita.

Dalam masa sukar sebelum ini, kerajaan pimpinan saya telah pun bertindak tegas
untuk menyelamatkan nyawa rakyat dan memelihara ekonomi daripada terjejas lebih
teruk. Kita mengambil langkah yang drastik untuk menutup sempadan negara dan
