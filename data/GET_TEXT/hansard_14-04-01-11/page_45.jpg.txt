DR.30.09.2021 37

melaksanakan perintah kawalan pergerakan yang belum pernah dibuat sebelum daripada
ini.

Sebanyak lapan buah pakej bantuan dan rangsangan ekonomi bernilai lebih
RM530 bilion turut diumumkan untuk rakyat, memberikan bantuan tepat pada masanya
dan yang sangat diperlukan. Dengan ketahanan, kesabaran dan semangat kebersamaan
Malaysia Prihatin, kerajaan dengan sokongan petugas barisan hadapan dan segenap
lapisan rakyat hasilnya pada hari ini, kita mula melihat cahaya di hujung terowong.

Program Imunisasi COVID-19 Kebangsaan (PICK) merupakan kejayaan terbesar
negara yang menyaksikan Malaysia antara negara terpantas di dunia dalam liputan
vaksinasi populasi dewasa. Berdasarkan statistik Jawatankuasa Khas Jaminan Akses
Vaksin COVID-19 (JKJAV), setakat 28 September sejumlah 19,912,566 orang individu
atau 85.1 peratus sudah lengkap divaksinasi, manakala 21,993,709 orang individu atau
94 peratus telah menerima sekurang-kurangnya satu dos vaksin.

Tuan Yang di-Pertua, setelah menempuh 11 rancangan pembangunan jangka
lima tahun, Rancangan Malaysia Ke-12 yang dibentangkan di hadapan kita kini sudah
pastinya diharapkan akan menjadi real shift untuk mengangkat aspirasi agenda 2030 bagi
pembangunan mampan dan Wawasan Kemakmuran Bersama 2030 dalam semangat
Keluarga Malaysia.

RMKe-12 akan menjadi kick-start untuk mengembalikan era kemakmuran yang
pernah kita nikmati bersama, malah mungkin lebih baik lagi di mana kesejahteraan rakyat
terus terpelihara, kelestarian pembangunan di utama dan transformasi struktur ekonomi
diperkukuhkan.

Tuan Yang di-Pertua, RMKe-12 juga perlu meneruskan tindakan menyuntik
reformasi mendasar yang benar-benar akan mengubah peningkatan ke arah yang lebih
inklusif untuk semua, yang dibangunkan atas asas kekuatan ekonomi dan keutuhan rakyat
serta tidak mengabaikan keprihatinan terhadap kelestarian alam sekitar menerusi
penggunaan teknologi hijau.

RMKe-12 juga perlu memastikan segala perancangan ekonomi dan kewangan
adalah tegas dan berani untuk menuju negara berpendapatan tinggi menjelang 2025
dengan pendapatan negara kasar per kapita meningkat daripada RM42,755 kepada
RM54,843. Dengan adanya dasar dan instrumen yang tepat dan pelaksanaan game
changer yang agresif dalam RMKe-12, sasaran ini tidak mustahil dicapai.

Perkembangan masa depan Malaysia mesti mengandungi program dan projek
penting atau utama yang boleh melonjakkan ataupun spearhead pertumbuhan
pengeluaran negara, ruang pekerjaan dan pendapatan dalam jangka pendek dan
sederhana.

Saya menyokong pelan kerajaan berhubung pelaksanaan projek Kereta Api
Berkelajuan Tinggi (HSR) ke Johor Bahru, malahan juga ke utara untuk disambung
dengan HSR dari Bangkok ke sempadan Malaysia—Thailand dengan pembiayaan swasta
yang melibatkan konsortium kewangan di dalam negara dan impak projek seperti ini akan
memberikan kesan berganda dalam membuka peluang pekerjaan dan perniagaan baru
serta pembangunan wilayah dan pewujudan bandar-bandar baru sepanjang laluan HSR.

Ini sudah tentunya akan menghasilkan nilai berganda, berbilion-bilion ringgit dan
mendatangkan manfaat besar kepada rakyat termasuklah masyarakat bumiputera.
Namun dalam peralihan untuk menjadi negara berpendapatan tinggi Tuan Yang di-Pertua,
realiti kehidupan rakyat dan komuniti perniagaan yang terjejas teruk akibat pandemik lebih
setahun lalu perlu diberikan penelitian dan pertimbangan yang sewajarnya di samping
kepentingan masyarakat bumiputera, knususnya di Sabah dan Sarawak untuk mendapat
faedah daripada pertumbuhan ekonomi ini.

Jika sebelum ini, rakyat Malaysia dikategorikan dalam kumpulan pendapatan B40,
M40 dan T20, realitinya kini sudah berlaku rombakan ketara apabila ramai daripada
kalangan M40 yang tergelincir ke dalam kumpulan B40 kerana kehilangan mata pencarian
atau terjejas sumber pendapatan sepanjang pandemik dan ini menunjukkan rapuhnya
pembangunan ekonomi yang lain.
