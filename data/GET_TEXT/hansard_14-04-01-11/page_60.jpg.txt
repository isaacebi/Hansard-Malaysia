52 DR.30.09.2021

Warga emas yang kehilangan anak-anak kerana COVID-19, golongan B40,
malahan M40 yang terkesan dan tentunya golongan OKU. Mereka kehilangan tempat
bergantung dan sangat perlu dibantu. Kebajikan mereka harus dijamin oleh kerajaan dan
kerajaan perlu menubuhkan pasukan khas untuk memantau golongan ini.

Selain itu saya ingin mencadangkan kepada pihak kerajaan khususnya melalui
Kementerian Pembangunan Wanita agar dapat membela golongan armalah ataupun ibu
tunggal yang kematian suami sama ada kematian akibat COVID-19 ataupun sebab lain
dan mereka mempunyai anak-anak kecil yang masih bersekolah agar dapat dibantu dan
dibimbing mereka untuk memulakan hidup baru. Bukan saja bantuan bulanan tetapi
tempat tinggal dan kerja buat mereka juga perlu diberi perhatian.

Tuan Yang di-Pertua, sebelum saya mengakhiri ucapan ini, saya ingin menyebut
beberapa isu di dalam kawasan saya. Kuala Krai ingin mencadangkan kepada kerajaan
agar dimasukkan dalam RMKe-12 ialah sebuah Pusat Transformasi Bandar ataupun UTC.
Memandangkan kedudukan geografi Kuala Krai yang sangat luas, pembinaan UTC
tentunya akan memudahkan urusan untuk rakyat Kuala Krai. Sebagai sebuah negeri yang
digelar Serambi Mekah, tentunya sebuah pusat pengajian Islam bertaraf universiti juga
perlu diadakan. Sudah sampai masanya UMK ataupun Universiti Malaysia Kelantan
mempunyai jurusan agama dan saya cadangkan Kuala Krai dipilih untuk tujuan tersebut.
Terdapat sebidang tanah di Kuala Krai yang sesuai untuk pembinaan pusat pengajian
tinggi ini.

Selain itu, saya ingin menyenaraikan beberapa projek yang sangat mendesak
untuk keperluan rakyat Kuala Krai bagi dipertimbangkan oleh kerajaan dalam RMKe-12
ini. Pertama, membina jejambat sepanjang 1,000 meter di persimpangan lampu isyarat
Guchil bagi meningkatkan sistem aliran trafik dan mengelakkan kesesakan terutamanya
pada waktu puncak.

Kedua, pemulihan sungai serta kerja berkaitan di Sungai Durian bagi memberi
perlindungan kepada penduduk serta menjana ekonomi masyarakat setempat dan
mengekalkan kelestarian sungai.

Ketiga, pembangunan pusat pemprosesan durian kerana Kuala Krai merupakan
antara kawasan tumpuan setiap kali musim durian dan salah sebuah kawasan pengeluar
durian di Kelantan. Malah, durian kunyit Kuala Krai mempunyai kualiti sebaik Musang
King.

Keempat, pembinaan Balai Bomba dan Penyelamat di Laloh dalam Dun Manek
Urai kerana balai bomba yang berhampiran iaitu di Kuala Krai jaraknya 30 kilometer.

Kelima, pembinaan balai polis baharu Kuala Krai memandangkan balai polis sedia
ada sudah terlalu lama dan kedudukannya yang tidak lagi sesuai. Tapak baru telah
tersedia milik Pesuruhjaya Tanah Persekutuan seluas lebih tiga hektar yang terletak di
Kampung Pahi, jalan utama Kuala Krai ke Gua Musang dengan reka bentuk baru dan
mesra pelanggan.

Keenam, dengan bermulanya kerja-kerja projek jambatan Pasir Era ke Pasir
Kelang maka saya ingin mencadangkan agar pihak kerajaan dapat membina jalan baharu
dari Pasir Kelang ke Bahagia dan dari Pasir Kelang ke Sokor di Tanah Merah agar
jambatan baharu yang sedang dibina dapat dimanfaatkan sepenuhnya apabila terdapat
jalan yang bersambung dengan jambatan Pasir Kelang.

Timbalan Yang di-Pertua [Dato’ Mohd Rashid Hasnon ]: Yang Berhormat,
minta rumuskan Yang Berhormat.

Tuan Abdul Latiff bin Abdul Rahman [Kuala Krai]: Ya. Sebagai penutup Tuan
Yang di-Pertua, akhirnya sebelum berakhir ingin saya mengucapkan tahniah dan syabas
kepada seluruh pegawai dari Unit Perancang Ekonomi, Jabatan Perdana Menteri kerana
bekerja siang dan malam untuk menyiapkan RMKe-12. Kenyataan Ketua Pembangkang
yang mendakwa menggunakan konsultan luar dan melibatkan perbelanjaan RM2 bilion
untuk menyiapkan buku RMKe-12 telah menyinggung perasaan dan merendahkan
kebolehan pegawai dan kakitangan awam kita.

Saya mohon Ketua Pembangkang agar menarik balik tuduhan ini. Ini hasil libat
urus dan kebijaksanaan pegawai-pegawai kita yang diketuai oleh Yang Berhormat Jeli
