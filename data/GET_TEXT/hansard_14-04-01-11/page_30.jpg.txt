22 DR.30.09.2021

Menteri Pengangkutan [Datuk Seri Ir. Dr. Wee Ka Siong]: Tuan Yang di-
Pertua, semasa ucapan penggulungan titah diraja, Kementerian Pengangkutan pada 22
September yang lalu, pengecualian Dasar Kabotaj yang diberikan untuk aktiviti pembaikan
kabel dan salur sebelum ini hanyalah merujuk kepada pengecualian ke atas proses
pengesahan ketiadaan kapal tempatan yang perlu diperoleh oleh kapal asing sebelum
memohon domestic shipping license (DSL). Apa yang berlaku ialah semasa pengecualian
diberikan, DSL hanya dipohon setelah sesebuah kapal asing masuk ke perairan Malaysia.

Kementerian Pengangkutan berpandangan adalah lebih elok dan teratur
permohonan DSL dibuat terlebih dahulu sebelum sesebuah kapal yang memasuki
perairan Malaysia. Ini soal kedaulatan negara. Walaupun pengecualian tersebut telah
dibatalkan, kapal-kapal asing yang terlibat dengan pembaikan kabel dasar laut masih
boleh beroperasi di perairan Malaysia.

Ini dibuktikan dengan kelulusan 10 DSL kepada dua buah kapal asing iaitu Asian
Explorer dan Asian Restorer bagi tempoh Disember 2020 hingga Ogos 2021. Malahan
kelulusan DSL telah diberikan dalam tempoh tiga hari sahaja berbanding lima hingga tujuh
hari yang diambil sebelum ini ketika pengecualian berkuat kuasa pada zaman PH.

Balik kepada soalan Yang Berhormat Bagan, projek Apricot adalah projek
pemasangan link kabel. Baik semasa zaman pemerintahan BN, PH atau kerajaan
sekarang di mana polisinya tetap sama iaitu masih tertakluk kepada Dasar Kabotaj yang
diamalkan sejak tahun 1980. Pengecualian Dasar Kabotaj sekarang hanyalah kepada
kerja pembaikan kebel dan dasar laut ini dan ia tidak menghalang kemasukan pelaburan
asing dalam industri digital.

Ini dapat dilihat melalui pelaksanaan projek kabel dasar laut baharu seperti MIST
cable sistem yang menghubungkan Malaysia, Singapura, Myanmar, Thailand, India dan
juga India-Asia-Xpress cable system atau IAX. Sistem kabel dasar laut Apricot akan
menghubungkan Singapura, Jepun, Guam,Filipina dan juga Indonesia.

Sepertimana yang telah diumumkan oleh syarikat Arus Restu Sdn Bhd iaitu
syarikat tempatan yang bertanggungjawab membina stesen pendaratan kebel dasar laut
untuk sistem kabel MIST di Selangor pada 23 Ogos 2021. Sistem kabel MIST akan
disambungkan dengan sistem kabel Apricot untuk menyediakan laluan alternatif yang
menghubungkan pelbagai bandar utama di Asia Pasifik dengan selamat dan
meningkatkan lagi kapasiti internet di rantau ini. Perhubungan kedua-dua sistem ini juga
akan menyambungkan Malaysia secara terus dengan Guam, Jepun dan juga Taiwan.

Berdasarkan hasil perbincangan dalam mesyuarat yang dilaksanakan olek KKMM
berhubung perkara ini pada 9 September 2021, penglibatan atau ketidakpenglibatan
Malaysia dalam projek Apricot atau projek-projek lain adalah berdasarkan kepada
pelbagai faktor, termasuklah tawaran yang diberikan dan syarat yang ditetapkan oleh
Tech Giant.

Oleh yang demikian, pelaksanaan Dasar Kabotaj tidak wajar dipersalahkan
sebagai satu-satu faktor sahaja apabila Malaysia tidak terlibat dalam projek tersebut
apatah lagi projek Apricot adalah projek pemasangan kabel yang tertakluk kepada
pematuhan dasar kabotaj sejak 1980 termasuk zaman pemerintahan PH pun tidak
memindanya.

Kementerian Pengangkutan akan terus menambahbaikkan sistem penyampaian
perkhidmatan yang telah dilaksanakan ke atas proses permohonan DSL melalui
menaiktarafkan sistem elektronik DSL iaitu eDSL. Kementerian juga berpandangan
bahawa kerajaan perlu mengimbangi inisiatif dan usaha pelaburan digital pihak luar
dengan usaha-usaha membina kapasiti industri perkapalan tempatan, mengurangkan
kebergantungan negara kepada kapal asing serta memastikan keselamatan dan
kedaulatan negara terjamin agar tidak menjejaskan kepentingan negara. Terima kasih.

Tuan Lim Guan Eng [Bagan]: Terima kasih Tuan Yang di-Pertua. Saya ucapkan
terima kasih jawapan yang diberikan oleh Yang Berhormat Menteri Pengangkutan. Akan
tetapi saya agak kesal bahawa Yang Berhormat Menteri tidak menjawab soalan. Di mana
bila kita sebut tentang pelaburan luar negeri iaitu yang bernilai tinggi dan juga yang
berteknologi tinggi knususnya dalam sektor digital yang tidak mahu datang ke Malaysia
untuk buat pelaburan.
