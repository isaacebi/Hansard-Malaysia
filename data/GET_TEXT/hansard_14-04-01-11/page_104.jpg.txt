96 DR.30.09.2021

keperluan dan situasi semasa supaya matlamat RMKe-12 ini tidak jauh terpesong
daripada landasan yang asal. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sekijang.

Sekarang saya jemput Yang Berhormat Taiping. 12 minit.

6.39 ptg.

Tuan Teh Kok Lim [Taiping]: Salam sejahtera dan terima kasih Tuan Yang di-
Pertua atas peluang yang diberi pada Taiping mengambil bahagian dalam sesi
perbahasan RMKe-12.

Rancangan Malaysia Kedua Belas yang dibentangkan pada hari Isnin, 27
September 2021 dengan tempoh lima tahun. Sepatutnya bermula awal tahun ini hingga
tahun 2025. Telah kehilangan tahun pertamanya iaitu titik permulaan yang begitu penting
untuk mencapai perubahan yang lebih memanfaatkan seluruh masyarakat Keluarga
Malaysia.

01840

Dengan jelasnya, pelaksanaan RMKe-12 ternyata amatlah mencabar.
Bagaimanakah kerajaan hari ini akan menyiapkan rancangan lima tahun dalam tempoh
masa sebenar empat tahun sahaja? Memerlukan perancangan yang lebih teliti dan
terperinci.

Tuan Yang di-Pertua, kini ketika pembentangan RMKe-12 telah hampir memasuki
tahun kedua tetapi dukacitanya pihak kerajaan masih belum dapat mengemukakan
rancangan terperinci dengan jelas untuk memulakan pelaksanaan RMKe-12 yang
diperuntukkan RM400 bilion dengan segera.

Walaupun ramai dari sebelah sana memilih untuk kambing hitamkan pandemik
COVID-19 sebagai punca utama penangguhan pembentangan RMKe-12, pada pendapat
saya kelewatan tersebut ialah akibat kemelut politik yang dialami 18 bulan yang lalu, di
mana bukan sahaja negara kita kehilangan pertumbuhan, malahan mengalami
kemelesetan ekonomi yang begitu teruk. Keadaan ekonomi negara kita hari ini jelas
membuktikan kelemahan dan kegagalan pentadbiran Kerajaan Perikatan Nasional.
Sekiranya berbanding negara jiran kita, Singapura yang juga mengalami pandemik, di
mana Berita Harian Online pada 14 Julai 2021 telah membawa laporan, menurut
Kementerian Penerangan dan Industri (MTI) republik pulau kecil tersebut, ekonomi
Singapura mencatat pertumbuhan setinggi 14.3 peratus tahun ke tahun pada suku kedua
2021.

Tuan Yang di-Pertua, selepas perbahasan Ketua Pembangkang, ramai yang
tertanya-tanya mengenai kos penyediaan Buku RMKe-12 yang setinggi RM2 bilion seperti
yang dibangkitkan oleh beliau dalam perbahasan RMKe-12. Taiping berpendapat, Buku
RMkKe-12 tidak mempamerkan idea yang kreatif dan berkesan atau menggariskan kaedah
yang bakal meyakinkan seluruh masyarakat terhadap pemulihan ekonomi negara
setanding dengan kos penyediaan setinggi RM2 bilion. Oleh itu, Taiping berharap Yang
Amat Berhormat Perdana Menteri akan memberi satu penjelasan yang memuaskan
berkenaan kos penyediaan RMKe-12 semasa sesi menjawab.

Tuan Yang di-Pertua, Taiping juga mendapati negeri Perak turut tercicir dan
dianaktirikan daripada RMKe-12. Semakan menunjukkan perkataan “negeri Perak” hanya
wujud sebanyak lapan kali dalam buku Rancangan Malaysia Kedua Belas yang tebalnya
sebanyak 556 muka surat.

Dalam Buku RMKe-12, wujud tajuk khas untuk Sabah dan Sarawak dalam topik,
‘Memperkukuhkan Pembangunan Sosial Ekonomi’ pada bab 7. Manakala untuk negeri
Perak, langsung tiada projek yang khusus dalam pembangunan RMKe-12.

Saya memohon agar kepentingan pembangunan negeri Perak turut dilihat dan
dikaji semula. Taiping juga mencadangkan EPU menyediakan senarai projek-projek
mengikut negeri masing-masing untuk memulakan kerja semakan.
