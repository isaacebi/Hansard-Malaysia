50 DR.30.09.2021

2.46 ptg

Tuan Abdul Latiff bin Abdul Rahman [Kuala Krai]: Bismillahi Rahmani Rahim.
Tuan Yang di-Pertua.

Berkembanglah payung sebuah kerajaan;
Berkandarkan emas kemuncaknya intan;
RMKe-12 Kuala Krai bahaskan;
Buat kebaikan rakyat sekalian.

Terima kasih Tuan Yang di-Pertua kerana memberikan kesempatan kepada saya
bagi mewakili rakyat Kuala Krai yang saya kasihi untuk turut serta dalam perbahasan
Rancangan Malaysia Kedua Belas. Kuala Krai terlebih dahulu ingin mengucapkan
setinggi-tinggi tahniah kepada Yang Amat Berhormat Perdana Menteri yang telah pun
membentangkan RMKe-12 pada 27 September yang lalu dan tentunya juga kepada Yang
Berhormat Dato’ Sri Mustapa bin Mohamed sebagai Menteri yang bertanggungjawab
merangka RMKe-12 dengan begitu jayanya. “Malaysia Makmur, Inklusif, Mampan” adalah
sebuah prakarsa yang amat tepat. Inklusif lagi komprehensif untuk keluarga Malaysia
buat menghadapi perang pandemik COVID-19 dan semestinya ia merupakan ubat
mujarab buat memulihkan rencam ekonomi yang sedang kesakitan.

Topik saya pada hari ini Tuan Yang di-Pertua ialah pertama berkaitan dengan
Lebuh raya CSR. Pastinya saya ingin menyampaikan ucapan terima kasih seluruh rakyat
Kelantan atas pengumuman Yang Amat Berhormat Perdana Menteri berkait dengan
pembinaan Lebuhraya CSR Bentong-Kuala Krai, dan Lebuhraya Kota Baharu-Kuala Krai
yang bakal siap sepenuhnya pada 2025. Semestinya ini merupakan penantian seluruh
rakyat Kelantan selama ini. Semoga nanti bakal menjadi pemangkin ekonomi pada
Kelantan. Selain itu tentunya mimpi ngeri pulang berhari raya selama 20 jam sang
perantau hanya akan tinggal kenangan. Alhamdulillah, dan terima kasih.

Dalam begitu pada masa yang sama, saya menyimpan sedikit kerisauan dan
sangat berharap jangkaan untuk siap pada 2025 tidak lagi diganjakkan sebagaimana
terjadi sebelumnya. Kementerian Kerja Raya harus tegas memastikan impian dan
harapan rakyat Kelantan ini tidak lagi menjadi impian dan harapan yang kosong kerana
sebahagian pakej projek ini masih lagi dalam perancangan, sedangkan masanya ada
sekitar empat tahun sahaja.

Tuan Yang di-Pertua, kejayaan vaksinasi kepada rakyat Malaysia dan kaitannya
dengan pertumbuhan ekonomi. Alhamdulillah data hari ini menunjukkan program
vaksinasi yang dibuat oleh kerajaan mula memberi kesan yang positif. Hasil daripada
usaha berterusan dan vaksinasi secara besar-besaran yang mana setakat ini hampir 61
peratus populasi Malaysia telah menerima dua dos lengkap. Menurut Menteri Kesihatan,
Malaysia bakal memasuki fasa endemik bermula hujung Oktober nanti. Peralihan fasa ini
dijangka berlaku selepas 80 peratus populasi dewasa ini lengkap menerima dua dos
vaksin. Sudah tentu permulaan yang sangat baik ke arah pemulihan ekonomi negara.
Ternyata COVID-19 adalah racun yang sangat berbisa yang menyerang seluruh dunia
tidak hanya negara kita mengalaminya.

Pada tahun lepas, ekonomi Britain merosot sebanyak 9.9 peratus akibat wabak
ini dan yang terburuk dicatatkan semenjak tahun 1709. Dalam tempoh satu tahun,
ekonomi Britain telah menunjukkan pemulihan iaitu perkembangan ekonomi mereka pada
tahap 4.8 peratus, pada suku tahun kedua 2021. Ekonomi Britain berkembang pada kadar
terpantas dalam 80 tahun.

01450

Bagaimanakah perkara ini berlaku? Jawapannya ialah terletak pada program
vaksinasi mereka. Britain telah menyelesaikan vaksinasi penuh lebih daripada 67 peratus
populasi penduduk mereka. Begitu juga di Malaysia, dapatan terkini menunjukkan
berlakunya pemulihan pertumbuhan ekonomi negara daripada negatif 0.5 peratus pada
suku pertama tahun 2021 kepada 16.1 peratus pada suku kedua, tahun 2021.
