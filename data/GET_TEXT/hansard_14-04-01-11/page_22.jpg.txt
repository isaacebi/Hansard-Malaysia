14 DR.30.09.2021

3. Dato’ Mohd. Nizar bin Haji Zakaria [Parit] minta Menteri Alam Sekitar dan Air
menyatakan:
(a) apakah usaha yang telah dilaksanakan oleh kementerian bagi

memberikan pendidikan serta kesedaran mengenai kelestarian
sungai bagi memastikan kualiti air sungai terjamin; dan

(b) sejauh mana kah kementerian telah mengambil tindakan yang
sewajarnya dalam memastikan kejadian pencemaran sungai tidak
berulang.

Timbalan Menteri Alam Sekitar dan Air [Dato’ Mansor bin Othman]:
Assalamualaikum warahmatullahi wabarakatuh. Terima kasih Tuan Yang di-Pertua.
Terima kasih Yang Berhormat Parit yang membangkitkan soalan. Dua isu. Pertama
berkenaan dengan pendidikan untuk menjamin kelestarian sungai dan kedua ialah
mengenai menangani isu pencemaran sungai.

Untuk makluman Yang Berhormat, Kementerian Alam Sekitar dan Air (KASA)
telah melaksanakan beberapa usaha bagi memberikan pendidikan serta kesedaran
mengenai kelestarian sungai dan memastikan kualiti air sungai terjamin.

Dalam hal ini, KASA telah mewujudkan program pembangunan denai sungai
kebangsaan (DSK) yang merupakan salah satu pendekatan nature-based solution
ataupun solusi keberkesanan alam. Program DSK ini berperanan meningkatkan cakna
masyarakat terhadap keindahan sungai, meramaikan pengunjung tepian sungai untuk
riadah dan secara tidak langsung boleh menghindari aktiviti pembuangan sisa haram.

Di samping DSK, terdapat usaha-usaha pendidikan lain iaitu program-program
dengan kerjasama bersama termasuk Rakan Alam Sekitar yang mempunyai ahli seramai
157,000 orang dan sekolah lestari dan green campus di peringkat IPTA. Contohnya di
UM, UTM, UKM, USM dan di IPTS, contohnya di UNITEN dan MSU.

KASA melalui Jabatan Alam Sekitar juga telah mengambil tindakan yang
sewajarnya dalam memastikan kejadian pencemaran sungai tidak berulang. Antara
langkah-langkah yang diambil oleh Jabatan Alam Sekitar ke arah mencegah pencemaran
sungai adalah seperti berikut:

(i) mempertingkatkan penguatkuasaan Akta Kualiti Alam Sekitar
1974 dengan memfokuskan penguatkuasaan kepada premis-
premis yang menghasilkan efluen perindustrian dan terletak di
hulu takat pengambilan air;

(ii) melakukan program penguatkuasaan secara berfokus kepada
industri yang mempunyai risiko menyebabkan pencemaran
melalui pelaksanaan operasi khas seperti Ops Gempur;

(iii) melaksanakan operasi bersepadu yang melibatkan pelbagai
agensi penguatkuasaan ke atas punca yang dikenal pasti
bermasalah;

(iv) pemantauan melalui rondaan dan dron kepada kawasan-
kawasan yang dikesan;

(v) pindaan kepada Akta Kualiti Alam Sekitar 1974 (AKAS 1974)
bagi meningkatkan denda maksimum dan mengenakan denda
minimum bagi memastikan hukuman setimpal yang dikenakan
ke atas penjenayah alam sekitar; dan

(vi) mengadakan libat urus termasuk memberi pendedahan dan
latihan kawalan pencemaran air dengan konsep total maximum
dilute, dengan izin, kepada semua agensi pemegang taruh yang
terlibat dalam pengurusan sumber air di peringkat Kerajaan
Persekutuan dan kerajaan negeri untuk bersama-sama
mengawal punca-punca pencemaran air yang tertakluk di bawah
kementerian, jabatan dan agensi masing-masing.
