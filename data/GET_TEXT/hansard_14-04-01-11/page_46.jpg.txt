38 DR.30.09.2021

Oleh itu, inisiatif dan strategi yang digariskan di bawah RMKe-12 perlu bersifat
cakna dan prihatin kepada isu agihan agar kekayaan, pertumbuhan dan peluang dapat
disebarkan merentasi semua golongan rakyat Malaysia khususnya masyarakat
pedalaman, bumiputera dan Melayu, Orang Asli dan peribumi Sabah dan Sarawak.
Kuncinya adalah pembangunan inklusif atau keterangkuman supaya tidak ada yang akan
ketinggalan dengan izin, no one will be left behind.

Tuan Yang di-Pertua, sebagai Pengerusi Majlis Pemulihan Negara, saya memikul
amanah untuk memastikan segala strategi dan usaha-usaha pemulihan negara yang
dirancang dapat dilaksanakan tanpa halangan. Mesyuarat pertama MPN telah
memutuskan untuk menubuhkan majlis pemulihan di setiap negeri supaya setiap
keputusan dilaksanakan segera dan proses pemulihan dapat benar-benar memberikan
manfaat kepada rakyat.

01220

Antara cabaran besar kerajaan ialah menjana hasil negara untuk membiayai lebih
banyak program pembangunan fizikal dan sosioekonomi. Kedudukan fiskal negara
memerlukan kerajaan bersikap lebih berani untuk memperkasa peranan sektor swasta
sebagai enjin pertumbuhan ekonomi menerusi usaha seperti kerjasama sektor awam
swasta ataupun public-private partnership, dengan izin. Ini disebabkan sektor swasta
mempunyai surplus atau lebihan dalam sumber kewangannya manakala kerajaan
mempunyai defisit.

Namun demikian, kerajaan mesti memantapkan pengurusan kewangannya
dengan memperbaiki sistem kutipan hasil dan menggunakan undang-undang sedia ada
untuk menyeragamkan sistem cukai jualan dan perkhidmatan, harmonisation of sales and
service tax bagi memperbaiki prestasi kutipan hasil cukai. Ini dapat mengelakkan berlaku
ketirisan dan ketidakpatuhan dalam pembayaran cukai yang boleh menjejaskan hasil
negara.

Peranan syarikat-syarikat berkaitan kerajaan GLC dan GLIC perlu dinilai semula
agar aset-aset kerajaan yang ada dapat dioptimumkan untuk membantu
memperkukuhkan infrastruktur negara bagi memantapkan proses pemulihan ekonomi dan
pertumbuhan ekonomi selanjutnya. GLC diminta supaya tidak bersaing dengan sektor
swasta demi mengukuhkan keusahawanan negara kita. Mereka seharusnya melabur
dalam bidang yang berimpak tinggi termasuk meneroka pasaran baharu dalam dan luar
negara.

Sehubungan itu, kerajaan perlu memberikan tumpuan untuk memperkukuhkan
sektor-sektor ekonomi yang memberikan sumbangan besar kepada keluaran dalam
negara kasar dan menyediakan ekosistem yang kondusif bagi merancakkan pemulihan
Malaysia dan menjadikan negara sebagai destinasi mesra perniagaan dan pelaburan
yang mempunyai teknologi tinggi dan mempunyai nilai tambah (value added) yang lebih
besar.

Tumpuan juga perlu diberikan dalam penyediaan peluang pekerjaan meliputi
pelbagai sektor moden seperti perkilangan dan perkhidmatan bagi memastikan
pembangunan bakat dan modal insan memenuhi keperluan pembangunan sosioekonomi,
di samping meneroka potensi pekerjaan baharu terutama melibatkan ekonomi gig dan
yang berteraskan era teknologi digital.

Kerajaan juga perlu meneruskan tindakan proaktif di bawah Majlis Pekerjaan
Negara untuk mencapai sasaran mewujudkan 500,000 peluang pekerjaan pada tahun ini.
Setakat ini, 376,000 pencari kerja telah berjaya mendapat pekerjaan di bawah inisiatif
kerajaan.

Pada permulaan pelaksanaan Rancangan Malaysia Kedua Belas ini, usaha untuk
mengenal pasti secara agresif golongan yang menganggur akibat pandemik COVID-19
perlu diberikan keutamaan. Penting dalam usaha ini, Tuan Yang di-Pertua, adalah untuk
merangka strategi dan tindakan proaktif untuk menyediakan bentuk-bentuk bantuan
mengikut realiti yang didepani setiap rakyat pada hari ini agar segala bantuan dapat
disalurkan secara bersasar dan memenuhi kehendak golongan yang benar-benar
memerlukan.
