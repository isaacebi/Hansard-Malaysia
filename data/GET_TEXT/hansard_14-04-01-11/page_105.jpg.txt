DR.30.09.2021 97

Tuan Yang di-Pertua, didapati hanya satu ayat mengenai Perak yang menyebut,
“Tarikh siap Lebuhraya Pantai Barat (WCE) dari Banting ke Taiping ditangguhkan lagi ke
tahun 2024.”

Untuk makluman Dewan yang mulia ini, Lebuhraya Pantai Barat yang mula diuar-
uarkan sejak tahun 2006 oleh Kerajaan Barisan Nasional hanya dirancang secara rasmi
dalam RMKe-10. Pecah tanah dirasmikan pada tahun 2014 dan dirancang siap dalam
masa lima tahun. Pada 5 Julai 2017, diumumkan akan dibuka sepenuhnya pada tahun
2019. Dua tahun yang lalu, ia ditangguhkan ke tahun 2021 tetapi dukacitanya kini
ditangguhkan lagi tiga tahun ke tahun 2024 seperti yang tercatat dalam buku RMKe-12.

Tuan Yang di-Pertua, selain daripada tempoh siap projek, ia pasti juga melibatkan
peningkatan kos projek. Kegagalan menepati tarikh siap projek yang begitu teruk dan lama
sekali dalam pelaksanaan seperti ini harus dikaji secara mendalam dan kawalan yang
ketat harus diguna pakai demi memastikan kelewatan bertahun-tahun dielak daripada
projek yang bakal dilaksanakan dalam RMKe-12.

Tuan Yang di-Pertua, Malaysia dahulunya dikenali sebagai Harimau Asia kini
semakin hilang taringnya. Indah khabar daripada rupa, itulah gambaran sebenar keadaan
negara kita hari ini. Pelan Anti Rasuah Nasional merupakan idea asal yang tercetus
selepas PRU14 di mana Kerajaan Pakatan Harapan memberikan penekanan kepada
usaha untuk memastikan Malaysia dikenali kerana integriti dan bukan rasuah.

Akan tetapi hendak seribu daya, tak hendak seribu dalih. Akibat tindakan manusia
yang bersifat mementingkan diri sendiri, sebaik mana pun pelan atau sistem, pasti juga
akan hancur di tangan golongan itu.

Tuan Yang di-Pertua, peranan SPRM adalah untuk memastikan setiap penjawat
awam menjalankan tugas secara integriti agar tidak berlaku salah guna kuasa.
Malangnya, ‘harapkan pegar, pegar makan padi’. Berita tergempar MalaysiaKini bertarikh
27 September, seorang pegawai SPRM ditahan susulan kehilangan RM25 juta wang
bahan bukti disifatkan sebagai bermasalah dan dikait rapat dengan orang ternama.
Kenyataan ini memberikan gambaran salah guna kuasa yang sangat jelas tentang
masalah dalaman yang cuba disembunyikan.

Tuan Yang di-Pertua, pada tahun 2020 Indeks Rasuah Negara tergelincir ke
tangga 57 berbanding di bawah Pakatan Harapan yang menduduki tangga ke-51. Dengan
berita seperti ini, sudah pasti Indeks Rasuah Negara akan terus menjunam. Masalah
seperti ini umnpama penyakit kanser, jika tidak dirawat pasti akan mendatangkan kesan
jangka masa panjang. Tambahan pula, semalam seluruh Keluarga Malaysia dikejutkan
lagi dengan cara penyelesaian kes Yang Berhormat Pontian yang agak pelik dan
mengelirukan.

Pada masa yang sama, pada pendapat umum akan sekali lagi menjejaskan
kewibawaan badan SPRM kerana jumlah yang terlibat dalam kes tersebut adalah amat
besar dan dakwaan yang dibawa ke mahkamah itu juga berasas kukuh. Ramai yang
tertanya, adakah semua salah laku bakal diselesaikan dengan wang ringgit? Justeru,
Taiping mohon tanya, apakah tindakan kerajaan bagi menangani masalah ini untuk
membuatkan rakyat kembali percaya dengan badan SPRM ini, khususnya kerajaan di
bawah kepimpinan Yang Amat Berhormat Bera?

Tuan Yang di-Pertua, walaupun pelbagai mekanisme diambil bagi memastikan
bekalan makanan sentiasa mencukupi dan terkawal, pada hakikatnya masalah sering kali
berbangkit dengan kenaikan harga barang yang seolah-olah tiada noktah. Contohnya,
kenaikan harga daging ayam yang berlipat ganda sehingga membebankan rakyat.

01850

Sejak penubuhan Jawatankuasa Kabinet mengendalikan Dasar Sekuriti Makanan
Negara pada tahun 2002, soalan yang sering ditanya apakah pencapaian sepanjang 20
tahun yang lalu serta perbandingan di peringkat antarabangsa.

Dukacitanya, kedudukan Global Food Security Index (GFSI) Malaysia kini jatuh
ke tahap 44 berbanding dengan 28 pada tahun 2019. Tambahan pula, jumlah kos
pengimportan makanan tahunan yang dicatat oleh kerajaan semakin meningkat setiap
tahun sehingga ke tahap RM51.4 bilion.
