DR.30.09.2021 93

Saya ingin mencadangkan supaya khidmat internet dikategorikan sebagai satu
keperluan asas sama seperti air dan elektrik secara rasmi melalui satu undang-undang
khas. Dengan adanya undang-undang khas ini, kemampuan kerajaan mengawal dan
mengurus perkhidmatan internet dalam sektor pendidikan seperti mengawal kos servis
internet dan juga harga alat telekomunikasi dapat dipertingkatkan.

Kemiskinan di Sarawak...

Timbalan Yang di-Pertua [Dato' Mohd Rashid Hasnon]: Yang Berhormat, satu
minit lagi, Yang Berhormat. Rumuskan.

Tuan Baru Bian [Selangau]: The /ast point. Terima kasih. Tuan Yang di-Pertua,
adalah menjadi kebimbangan besar bahawa Sarawak merupakan negeri ketiga termiskin
di negara ini selepas Sabah dan Kelantan. Kawasan saya di Selangau telah disenaraikan
sebagai salah satu daripada 28 buah daerah termiskin di Malaysia oleh Jabatan
Perangkaan Malaysia pada tahun 2019.

Kita kini berada di RMKe-12 dan selepas 58 tahun menubuhkan Malaysia,
Perdana Menteri kita kelapan masih bercakap tentang ketidakseimbangan pembangunan
antara timur dan barat. Kita masih sekurang-kurangnya 20 tahun di belakang Malaysia
Barat daripada segi pembangunan ekonomi.

Laporan RMKe-12 menyatakan bahawa tahun 2019, kadar kemiskinan tegar di
Sarawak sembilan peratus iaitu melebihi paras kebangsaan 5.6 peratus. Maksudnya,
Tuan Yang di-Pertua, RMKe-1 ke RMKe-11 langsung tidak memberi manfaat kepada
negeri Sarawak.

Untuk membantu penduduk di luar bandar khusus di Sabah dan Sarawak keluar
daripada kepompong kemiskinan dan meningkatkan taraf kehidupan mereka, kita perlu
menyediakan infrastruktur yang baik termasuk jalan raya, air, elektrik, internet, penjagaan
kesihatan dan pendidikan yang kukuh.

Adalah amat mendukacitakan bahawa di Sarawak hanya 13.4 peratus penduduk
luar bandar mempunyai pendidikan tinggi. Perkara ini disebabkan oleh beberapa faktor
seperti jarak jauh ke sekolah dan kekurangan jalan raya dan pengangkutan yang baik dan
kekurangan kemudahan sekolah. Inilah sebabnya saya bangkitkan semua isu ini pada
hari ini dengan besar harapan, kerajaan mengambil serius melaksanakan semua perkara
yang dirancang untuk Sarawak dalam RMKe-12 ini.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat.

Tuan Baru Bian [Selangau]: Tuan Yang di-Pertua, RMKe-12 menawarkan
perkara yang lebih kurang sama seperti rancangan Malaysia sebelumnya. Persoalannya,
mengapakah kita tidak mendapat manfaat yang memuaskan daripada rancangan masa
lalu? Apakah yang membuat RMKe-12 ini berbeza?

Isu-isu pelaksanaan, pengawasan yang baik dengan keupayaan ketelusan dan
bertanggungjawab mencegah_ ketirisan dan menghapuskan penyangak yang
menguntungkan sebilangan kecil individu sahaja harus ditangani sepenuhnya sebelum
kita boleh memberi jaminan bahawa RMKe-12 akan membawa perubahan kepada rakyat
Sarawak terutamanya penduduk di kawasan luar bandar.

Tuan Yang di-Pertua, semoga keadilan dan kebenaran mengalir dari Dewan yang
mulia ini ke seluruh pelosok negara tercinta ini knusus melalui pelaksanaan RMKe-12 ini.
Selangau menyokong RMKe-12. Sekian, terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Selangau.

Sekarang saya jemput Yang Berhormat Sekijang.

6.27 ptg.

Puan Hajah Natrah Ismail [Sekijang]: Terima kasih Tuan Yang di-Pertua.
Bismillahi Rahmani Rahim. Assalamualaikum dan salam sejahtera. Terima kasih atas
