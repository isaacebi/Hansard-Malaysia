DR.30.09.2021 51

Kumulatif Keluaran Dalam Negara Kasar negara sehingga Jun lalu yang
direkodkan -dua peratus akan berada pada unjuran lingkungan sasaran KDNK
keseluruhan tahun ini iaitu 3.0 peratus. Jangkaannya KDNK negara akan lebih baik pada
suku keempat 2021 apabila lebih banyak sektor ekonomi mula dibuka. Pemulihan
ekonomi ini juga membantu memulihkan ekonomi rakyat dan negara serta ia juga
mendapat pengiktirafan daripada Pertubuhan Kerjasama Ekonomi dan Pembangunan
(OECD).

Melihat kepada data tersebut Malaysia berada di dalam landasan yang paling
tepat untuk memulihkan kembali ekonominya, insya-Allah. Meningkatkan kesejahteraan
Keluarga Malaysia. Tuan Yang di-Pertua, Rasulullah SAW mengingatkan kita melalui
Sabdanya... [Membaca sepotong hadis] Ertinya, “Sebaik-baik di antara kamu adalah yang
terbaik kepada keluarganya, dan aku adalah sebaik-baik di antara kamu terhadap
keluargaku”. Hadis riwayat Tirmidhi. Hadis di atas jelas menunjukkan Rasulullah SAW
sangat baik melayani keluarga dalam semua hal termasuk isteri dan anak-anak baginda.
Sebagai seorang Muslim, Rasulullah SAW selayaknya menjadi contoh terbaik dalam
semua perkara termasuk dalam pembinaan keluarga.

Ibu bapa memainkan peranan utama untuk membina sebuah negara yang
harmoni dan bahagia. Keluarga yang baik inilah merupakan permulaan menjadi Keluarga
Malaysia yang kita impikan. Pendidikan pertama anak-anak pastilah di rumah. Peranan
ibu bapa amat besar dalam membina generasi yang berjaya. Anak-anak yang dibesarkan
dalam keluarga yang tenteram, diliputi oleh rasa kasih sayang, pasti akan menjadikan
anak-anak ini membesar dengan baik dan matang keperibadiannya. Sebaliknya bagi
anak-anak yang hidup dalam kegelisahan, kebencian dan kekejaman dalam rumah
tangga kelak membawa kepada kesan yang negatif. Tentunya ini akan menjadikan usaha
pembinaan Keluarga Malaysia akan gagal sepenuhnya.

Jika semua keluarga dalam negara kita memainkan peranan yang sepatutnya,
maka akan terbinalah sebuah keluarga besar yang harmoni dan saling hormat-
menghormati dan akan terbinalah sebuah negara yang bertamadun dan dihormati. Dalam
masa yang sama, perlu diikatkan dengan magqasid syariah bagi menyempurnakan
kehidupan. Maqasid syariah ialah matlamat yang ingin dicapai oleh syariat demi
kepentingan umat manusia. Antara hal yang sering disebut dalam maqasid syariah ialah
pembahagian di bawah cabang AI dharuriyat al-khams ataupun tujuan asas yang lima.

Menurut Imam Ghazali, tujuan syariah itu adalah lima iaitu untuk memelihara
agama, nyawa, keturunan, harta dan akal. Maka dengan terlaksananya magqasid syariah
akan menyempurnakan kehidupan sebuah Keluarga Malaysia yang diimpikan, insya-
Allah.

Tuan Yang di-Pertua, isu berkaitan dengan pasca COVID-19. Menyongsong
kesan selepas jangkitan COVID-19, kita dapat melihat ada individu yang merasai dampak
kesihatan mereka jangka panjang setelah dijangkiti COVID-19. Walaupun telah disahkan
sembuh, ada segelintir yang masih mengalami masalah kesihatan termasuklah masalah
pernafasan, trauma dan sebagainya.

Bayangkanlah sekiranya 10 peratus daripada jumlah lebih dua juta orang yang
telah dijangkiti menghadapi masalah kesihatan selepas COVID-19, kita akan mempunyai
lebih kurang 200 ribu orang yang terkesan akibat pasca jangkitan. Mereka
berkemungkinan mengalami simptom yang berpanjangan seperti sakit dada serta lesu
atau lemah ingatan dan kurang daya tumpu. Ada juga pesakit yang masih mengalami
kesukaran bernafas serta tidak dapat melakukan aktiviti yang biasa dilakukan sebelum
mereka dijangkiti.

Kumpulan ini tentulah akan mengalami masalah untuk bekerja seperti biasa.
Malah lebih teruk ada yang mungkin harus terus duduk di rumah sehingga ke akhir
mereka. Kerajaan harus memikirkan apa yang perlu dilakukan kepada kumpulan ini.
Mereka perlu dibantu bukan sahaja daripada segi psikologi tetapi juga material untuk
meneruskan kelangsungan hidup. Seperti yang kita tahu, misalnya ada anak-anak kecil
yang tiba-tiba menjadi yatim piatu setelah ibu bapa mereka dirampas oleh COVID-19. Ada
isteri yang kematian suami, tidak ada tempat bergantung kerana hanya seorang suri yang
tidak ada pendapatan lain.
