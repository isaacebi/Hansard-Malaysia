40 DR.30.09.2021

Saya dapati sifat agak negatif terhadap rancangan-rancangan baharu untuk
memperkayakan penduduk di luar bandar. Umpamanya, ada satu cadangan iaitu kalau
kita ternak udang galah di dalam sawah, kita boleh tambah pendapatan mereka. Akan
tetapi, sudah tiga tahun pihak yang mencadangkan ini meminta daripada kerajaan, sama
ada mereka boleh laksanakan projek ini, tetapi pihak yang berkuasa dalam kerajaan
menyatakan bahawa udang galah ini bahaya kerana dia bukan udang galah kita, dia
udang galah China. Kalau kita ternak dia di sini, jadi banjir, dia masuk dalam sungai, dia
akan makan semua ikan dalam sungai.

Oleh sebab itu, kita tidak boleh benar udang galah ini di Malaysia. Hendak cuba
pun tidak dibenarkan. Sudah tiga tahun minta berkali-kali dan mematuhi segala arahan
daripada pihak berkenaan, tetapi kita tak boleh ternak udang galah di Malaysia ini
walaupun udang galah ini dimakan oleh orang China dan tiada siapa pun meninggal
kerana memakan udang galah ini. Di sini, di Malaysia tak boleh. Orang China nak buat di
Malaysia kerana di negara mereka musim sejuk, tak boleh ternak. Mereka boleh datang
ke Malaysia dan kawasan kita ini lebih baik untuk ternakan udang galah.

Bermacam-macam lagi masalah. Umpamanya, pemilik tanah di Malaysia ini, di
luar bandar, sudah melalui tiga generasi. Melalui faraid, tuan tanah sudah bertambah
dengan begitu banyak dan kita tidak tahu di mana mereka berada. Mereka memiliki
keping-keping tanah yang kecil-kecil belaka. Untuk melakukan apa-apa perubahan, kita
perlu dapatkan kebenaran daripada mereka. Akan tetapi, sukar bagi mendapatkan
kebenaran ini. Ini juga masalah.

Oleh sebab itu saya mengatakan bahawa walaupun kita buat perancangan yang
baik, yang bertujuan cukup baik, tetapi kita hadapi banyak masalah dan kita perlu fikir
tentang cara-cara mengatasi masalah-masalah seperti ini. Inilah sesuatu yang patut kita
fikirkan apabila kita membuat perancangan. Membuat perancangan mudah,
melaksanakan tidak begitu mudah.

Di Malaysia sekarang ini, kita dapati keadaan rule of law ini sudah berbeza.
Sekarang ini, kita dapati banyak orang yang didapati bersalah, tetapi masih lagi terus
menjadi wakil rakyat umpamanya. Menasihati kerajaan bagaimana membelanjakan
belanjawan kita dan tidak ada tindakan diambil terhadap orang ini. Walaupun mereka
boleh hadir dalam Dewan ini dan buat ucapan yang panjang-panjang, tetapi tidak ada
masa untuk menghadapi hakim di mahkamah. Jadi, keadaan ini perlulah kita ambil ingatan
bahawa yang diutamakan ialah ucapan di Dewan dan bukan hukuman terhadap
kesalahan.

Tuan Yang di-Pertua, kita sekarang ini dalam zaman teknologi moden. Banyak
sudah teknologi yang diperkenalkan yang boleh membantu kita laksanakan cadangan-
cadangan kita. Akan tetapi, kenapakah kita tidak menggunakan teknologi moden?
Umpamanya dalam bidang pendidikan, kita masih bergantung kepada guru dalam bilik
darjah menyampaikan ilmu. Akan tetapi zaman ini, kita mempunyai kebolehan untuk
rakam segala ilmu ini dan kita boleh main berkali-kali, bahkan kita boleh ada rakaman ini
dimainkan di dalam bilik darjah dan guru darjah cuma memandu sahaja. Ini cara baharu.

Sudah beberapa buah syarikat memperkenalkan cara baharu mengajar, tetapi
semua cara ini ditolak dan kita masih lagi bergantung kepada guru. Kita juga berasa tidak
senang kerana ada guru-guru yang tidak begitu cekap terutama dalam mengajar bahasa
Inggeris. Kita mencari-cari guru yang cekap dalam bahasa Inggeris, tetapi kita masih tidak
dapat cukup bilangan untuk guna mereka.

Oleh sebab itu, saya mencadangkan supaya kita guna cara-cara baharu ini. Saya
sendiri dapat belajar banyak benda melalui YouTube. Dalam YouTube kita boleh belajar
macam-macam pelajaran kerana disediakan dalam YouTube itu, chart pengajaran yang
cukup baik yang disampaikan oleh pakar. Oleh sebab itu, saya cadangkan supaya kita
gunakan teknologi baharu dalam mengajar anak-anak kita di sekolah.

Teknologi lama iaitu dengan mengadakan seorang guru mengajar dalam bilik
darjah tidak mencukupi lagi dan tidak sesuai dengan zaman ini. Ini kerana kita perlu
acquire ataupun dapatkan lebih banyak ilmu daripada dahulu. Kalau dahulu ilmu yang
sedikit sudah mencukupi, tetapi sekarang ini kita perlu lebih banyak ilmu terutama pada
