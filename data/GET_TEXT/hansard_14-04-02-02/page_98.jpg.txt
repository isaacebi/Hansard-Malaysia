90 DR.26.10.2021

Kalau boleh, adalah satu penyelarasan supaya tempat-tempat begini dapatlah menjadi
tempat saluran. Jadi kita tak payahlah lupuskan daging. Nak tanam, sayur buang macam
itu sahaja. Jadi sekurang-kurangnya dapatlah membantu meringankan beban tempat-
tempat yang sebegini untuk menerima makanan-makanan ini. Itu sahaja daripada saya,
saya menyokong pindaan ini. Sekian, terima kasih. Assalamualaikum warahmatullahi
wabarakatuh.

Tuan Yang di-Pertua: Waalaikumussalam. Terima kasih Yang Berhormat
Kangar. Akhir sekali, saya jemput Yang Berhormat Merbok.

5.49 ptg.

Puan Nor Azrina binti Surip [Merbok]: Terima kasih kepada Tuan Yang di-
Pertua. Selamat hari lahir kepada Tuan Yang di-Pertua.

Tuan Yang di-Pertua: Terima kasih.

Puan Nor Azrina binti Surip [Merbok]: Kita punya bintang Scorpio yang sama.
Saya setuju dengan pindaan akta ini yang mana saya suka untuk melihat bila kita
bercakap perkataan hidupan liar, dia sangat terkait dengan hutan. Umpama isi dan kuku.
Salah satu kalau kita ganggu, dia memang akan tercemar salah satunya. Jadi, kita di
Malaysia ini secara umum memang terkenal dengan kekayaan hutan dan juga hidupan
liar dan hutan hujan tropika ini ada banyak jenislah ya. Hutan paya gambut, paya laut,
darat.

01750

Jadi, saya ingin sentuh bab urus tadbir dahulu. Di dalam Perlembagaan Perkara
74(2) ada mengatakan bahawa hutan adalah di bawah bidang kuasa negeri yang mana
hak untuk menggubal undang-undang dan juga menguruskan dasar perhutanan negeri
masing-masing. Jadi berkenaan urusan hutan ini saya lihat kadang-kadangkala berlaku
percanggahan terutamanya ketika dalam pelaksanaan.

Seterusnya, saya juga turut membaca Dasar Perhutanan Negara yang baru
diluluskan awal Januari ini tidak silap saya, ada 136 pages. Dalam strategi tiga
mengatakan mengurangkan konflik antara manusia dan hidupan liar. Jadi, disebut di situ
adalah konflik antara manusia dan hidupan liar apabila terdapat pertindihan kepentingan
antara kedua-duanya terutamanya mengenai kehidupan mereka. Mengambil kira
kepentingan habitat hidupan liar dalam pengurusan dan setiap pembangunan yang kita
lakukan itu adalah perlu dihalusi supaya isu hidupan liar ini tidak akan terus menjadi isu
yang berpanjangan.

Namun begitu, saya melihat juga ketiga-tiga akta dari Semenanjung Malaysia,
Sabah dan Sarawak kelihatan hidupan liar masih tidak dilindungi sepenuhnya daripada
perdagangan serta pemburu haram. Semua undang-undang di Malaysia ini membenarkan
pemburuan perdagangan dengan permit dan lesen. Isunya di sini semua pemburuan
hidupan liar harus dilarang dengan atau tanpa lesen pemburu atau permit khas. Saya pasti
pandangan ini tidak popular ataupun populis bahkan mengundang kemarahan. Namun,
kita harus ada keazaman untuk membetulkan perkara yang biasa kerana ini adalah
perkara yang betul untuk kita lakukan.

Saya meneliti juga penerangan Yang Berhormat Menteri dalam penerangan
beliau tadi. Saya bersetuju dengan menaikkan denda dan juga hukuman tetapi saya juga
bersetuju dengan Yang Berhormat Tebrau bahawa hukuman dan denda bukan satu-
satunya masalah untuk kita melindungi hidupan liar.

Tiga perkara utama, saya meneliti juga tulisan Profesor Madya Dr. Haliza Abdul
Rahman daripada UPM yang menyatakan tiga punca utama masalah kehidupan liar
adalah kegiatan pembukaan tanah secara besar-besaran, aktiviti pemburuan dan
pembalakan. Tiga ini. Ini semua adalah melibatkan hutan. Jadi, laporan Suruhanjaya
Keadilan Hidupan Liar pada tahun 2016 mendedahkan juga Kuala Lumpur seperti yang
disebutkan oleh rakan-rakan yang lain tadi sebagai pusat transit hidupan liar secara
haram, perdagangan haram hidupan liar global yang bernilai kira-kira RM15.46 bilion
