60 DR.26.10.2021

perenggan 11(a) Akta 716 dan memiliki permit mengendalikan zoo, pameran dan
pembiakbakaan dalam kurungan komersial yang dikeluarkan di bawah perenggan 10(a),
10(b) atau 10(c) Akta 716.

Kelima, pemansuhan Seksyen Larangan Penghibridan. Terdapat percanggahan
di dalam peruntukan berkaitan hibrid di dalam Akta 716 iaitu antara seksyen 117, 118 dan
119. Peruntukan seksyen 119 menerangkan bahawa sebarang aktiviti hibrid melibatkan
hidupan liar adalah tidak dibenarkan tanpa terlebih dahulu mendapat kebenaran daripada
Ketua Pengarah Jabatan Perlindungan Hidupan Liar dan Taman Negara. Peruntukan
seksyen 118 pula menerangkan bahawa hasil penghibridan disifatkan sebagai spesies
yang dikawal yang disenaraikan di bawah Jadual Kelima Akta 716 di mana tiada apa-apa
aktiviti boleh dilakukan bagi spesies di bawah jadual ini.

01540

Justeru itu, hasil aktiviti penghibridan yang diberikan kebenaran oleh Ketua
Pengarah Jabatan Perlindungan Hidupan Liar dan Taman Negara tidak boleh disimpan,
dijual, dibeli, diimport dan dieksport selaras dengan peruntukan seksyen 117. Bagi
penyelarasan semula seksyen berkaitan hibrid, seksyen 118 dimansuhkan. Spesies hibrid
tidak lagi disifatkan sebagai spesies yang dikawal bagi membolehkan aktiviti penghibridan
dijalankan untuk tujuan komersial dan kepentingan penyelidikan.

Tuan Yang di-Pertua, kesimpulannya saya yakin rang undang-undang yang
dikemukakan ini akan memastikan konservasi hidupan liar melalui pengawalan,
pengurusan dan penguatkuasaan dapat dilaksanakan dengan lebih cekap dan berkesan
bagi melindungi dan memelihara hidupan liar di negara ini. Tuan Yang di-Pertua, saya
mohon mencadangkan. Terima kasih.

Dato’ Sri Azalina Othman Said [Pengerang]: Ada sesiapa yang menyokong?

Timbalan Menteri Tenaga dan Sumber Asli [Datuk Ali anak Biju]: Tuan Yang
di-Pertua, saya mohon menyokong.

Dato’ Sri Azalina Othman Said [Pengerang]: Terima kasih. Tahniah ya Yang
Berhormat Menteri dan kementerian. Sudah 10 tahun tunggu benda ini. Ahli-ahli Yang
Berhormat, masalah di hadapan Majlis ialah rang undang-undang bernama suatu akta
untuk meminda Akta Pemulihan Hidupan Liar 2010 dibacakan kali yang kedua sekarang
dan dibuka untuk di bahas.

Saya akan menjemput 10 orang setakat ini, lima minit setiap seorang. Yang
Berhormat Kuala Kedah, Yang Berhormat Yang Berhormat Kuala Langat, Yang Berhormat
Kalabakan, Yang Berhormat Kuala Krai, Yang Berhormat Bukit Bendera, Yang Berhormat
Setiu, Yang Berhormat Sepang, Yang Berhormat Jempol, Yang Berhormat Sungai Petani
dan Yang Berhormat Tebrau. Silakan Yang Berhormat Kuala Kedah, lima minit.

3.42 ptg.

Dr. Azman bin Ismail [Kuala Kedah]: Bismillahi Rahmani Rahim. Terima kasih
Tuan Yang di-Pertua atas peluang yang diberikan. Tahniah kepada Menteri dan kerajaan
kerana ini ialah satu pindaan yang telah lama ditunggu-tunggu oleh sesiapa sahaja yang
mengikuti isu-isu tentang wildlife trafficking, dengan izin di Malaysia.

Pada tahun lepas ketika mesyuarat tahun lepas pada bulan Julai telah saya
bangkitkan isu bahawa pemerdagangan hidupan liar inilah telah menyumbangkan kepada
jadinya COVID-19, antara punca terbesar terjadinya pandemik COVID-19. Saya
bertanyakan tahun lepas bila kita hendak pinda akta ini.

Tuan Yang di-Pertua, ini adalah masa yang telah lama ditunggu-tunggu, masa
yang tepat tetapi kalau hendak kata tepat pun agak terlambat kerana sepatutnya telah
lama kita bendung dan kita kawal pemerdagangan hidupan liar di Malaysia yang telah
banyak mencemarkan nama Malaysia dan akhirnya telah melibatkan nama kita dengan
tercetusnya pandemik COVID-19. Salah satu teori yang paling diterima tentang terjadinya
COVID-19 ialah bahawa ia bermula dengan kelawar dan juga tenggiling yang
diperdagangkan kebanyakannya di Asia Tenggara dibawa ke China dan dilayan dan
dibawa seperti “non-living thing” dengan izin seperti yang tidak hidup.
