DR.26.10.2021 59

Peruntukan baharu diperkenalkan iaitu seksyen 88A yang mengehadkan
penganjuran pertunjukan hidupan liar hanya kepada pemegang permit pengendalian zoo
yang memiliki fasiliti mengikut standard yang ditetapbkan dan boleh mengawal penonton
untuk menganjurkan pertunjukan hidupan liar.

Selain itu, seksyen 88B juga diperkenalkan bagi membolehkan tindakan
perundangan dikenakan kepada individu yang mengiklan atau mempromosi hidupan liar
bagi maksud menjual atau menawarkan perolehan hidupan liar secara haram.

Pada masa ini, Jabatan Perlindungan Hidupan Liar dan Taman Negara tidak
dapat mengawal aktiviti-aktiviti mempromosikan hidupan liar atas talian melalui laman
web, media sosial atau medium-medium interaktif yang lain memandangkan tiada
peruntukan yang melarang aktiviti tersebut.

Skop lima adalah mewujudkan peruntukan khusus bagi mengawal aktiviti
melibatkan pengendalian dan perkhidmatan hidupan liar.

Pindaan terhadap seksyen 10 Akta 716 yang melibatkan aktiviti baharu seperti
pengendalian fasiliti-fasiliti rehabilitasi, latihan dan penginapan serta pengendalian
pertandingan, perkhidmatan kawalan dan penggunaan hidupan liar dalam menjalankan
aktiviti keagamaan, adat dan kebudayaan.

Skop enam adalah pengenalan kutipan fi. Pindaan kepada seksyen 48 Akta 716
bagi memperuntukkan kutipan fi masuk dan fi aktiviti yang dijalankan di dalam rizab
hidupan liar atau kawasan perlindungan hidupan liar. Pada masa ini, tiada fi masuk dan fi
aktiviti seperti seni, sains atau rekreasi dikenakan di dalam rizab hidupan liar atau
kawasan perlindungan hidupan liar.

Skop yang ketujuh adalah berkaitan penyelarasan seksyen-seksyen. Pindaan
yang dilakukan memerlukan penyelarasan antara satu seksyen dengan seksyen yang lain
agar ia tidak bercanggah.

Pindaan utama kepada Akta 716 bagi tujuan skop ini adalah seperti berikut:

Pertama, pemansuhan Seksyen Anak Hidupan Liar yang tidak dilindungi
sepenuhnya yang diturun taraf sebagai hidupan liar dilindungi. Seksyen 30 Akta 716
dimansuhkan kerana taraf hidupan liar yang dilindungi sepenuhnya tidak boleh disamakan
tarafnya sebagai kelas hidupan liar yang dilindungi. Sekiranya anak hidupan liar yang
dilindungi sepenuhnya yang dibiak baka tetapi tarafnya telah diturunkan kepada hidupan
liar yang dilindungi, maka akan berlaku konflik dalam menetapkan pertuduhan bagi
kesalahan yang melibatkan seksyen ini.

Kedua, pemansuhan Seksyen Perniagaan Taksidermi. Setelah dikaji semula,
aktiviti perniagaan ini tidak mempunyai perbezaan dari segi pengurusan mahupun
pemantauannya berbanding dengan jenis perniagaan lain yang dilesenkan di bawah Akta
716 seperti kedai haiwan peliharaan (pet shop), butik fesyen, kedai ubatan tradisional Cina
(traditional Chinese medicine) ataupun restoran. Kesemua peniaga berlesen di bawah
Akta ini tertakluk kepada obligasi seperti yang diperuntukkan dalam seksyen 33 Akta 716
iaitu dikehendaki menyimpan dan menyelenggara suatu rekod yang mengandungi butiran
mengenai hidupan liar atau bahagian atau terbitan hidupan liar yang diniagakan. Justeru,
seksyen 38 dan seksyen 39 Akta 716 dimansuhkan kerana tiada keperluan untuk
memperuntukkan seksyen khas bagi aktiviti taksidermi di bawah akta ini.

[Dato’ Sri Azalina Othman Said (Pengerang) mempengerusikan Mesyuarat]

Ketiga, mempermudahkan aktiviti penyelidikan. Sebagai inisiatif kerajaan untuk
mempermudah dan menggalakkan aktiviti penyelidikan berkaitan hidupan liar, seksyen 73
Akta 716 dimansuhkan dengan meminda dan memperkemaskan seksyen 10 Akta ini.

Keempat, Pemansuhan Seksyen Mengguna Hidupan Liar. Seksyen 72 Akta 716
dimansuhkan bersama dengan perenggan 11(e) kerana memadai dengan operator zoo,
pameran atau pembiak baka di dalam kurungan komersial untuk memiliki permit khas
menyimpan hidupan liar yang dilindungi sepenuhnya yang dikeluarkan di bawah
