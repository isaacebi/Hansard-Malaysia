DR.26.10.2021 67

di sebelah sana. Apakah tindakan Menteri untuk menyelamatkan spesies-spesies
terancam dan juga kawasan biosphere reserve yang akan dipotong penyenaraian oleh
UNESCO? lItu sahaja perbahasan terima kasih.

Dato’ Sri Azalina Othman Said [Pengerang]: Yang Berhormat Setiu, lima minit.

4.10 ptg.

Tuan Shaharizukirnain bin Abd Kadir [Setiu]: Terima kasih, Tuan Yang di-
Pertua, Assalamualaikum warahmatullahi wabarakatuh. [Membaca selawat] Terima kasih
kerana memberikan peluang kepada Setiu untuk sama-sama membahaskan Rang
Undang-undang Pemuliharaan Hidupan Liar (Pindaan) 2021.

Pertamanya secara asasnya Islam mengajar kita untuk sentiasa berbuat baik
kepada semua makhluk termasuklah haiwan sebagai mana firman Allah, [Membaca
sepotong ayat Al-Quran] Maksudnya, “Dan tidak seekor pun binatang yang melata di bumi
dan tidak seekor pun burung yang terbang dengan kedua sayapnya melainkan mereka
umat-umat seperti kamu. Tiada kami tinggalkan sesuatu pun di dalam kitab Al-Quran ini,
kemudian mereka semuanya akan dihimpunkan kepada Tuhan mereka untuk dihisab dan
menerima balasan.” Surah Al-An’am ayat 38.

Tuan Yang di-Pertua, hari demi hari kita kehilangan lebih banyak primat berharga
akibat tindakan manusia. Rentetan pemusnahan habitat, pemecahan hutan dan
perdagangan hidupan liar secara haram sedangkan haiwan liar merupakan khazanah
alam yang tidak ternilai kerana spesies ini merupakan salah satu unsur penting dalam
keseimbangan ekosistem alam.

Tuan Yang di-Pertua, apa yang berlaku hari ini gajah sering kali menyerang
penduduk kawasan saya Setiu. Seperti mana yang berlaku baru-baru ini di Kampung
Sungai Tarum dan Pengkalan Atap, seekor gajah memasuki perkampungan penduduk
yang jelas sekali membahayakan penduduk. Oleh sebab itu berlakunya kes di mana
kadang-kadang penduduk terpaksa menembak haiwan liar demi keselamatan nyawa
mereka. Sebelum ini haiwan liar ini juga kebanyakannya akan menyerang tanaman-
tanaman petani. Sudah acap kali gajah menyerang dan merosakkan tanaman penduduk
di Kampung Pelong dan Seri Bayas dalam kawasan Parlimen Setiu.

Persoalannya apakah mekanisme yang digunakan oleh kerajaan dalam
memastikan isu kebun-kebun yang dirosakkan oleh gajah dapat dielakkan di masa yang
akan datang. Oleh itu saya benar-benar mengharapkan tindakan proaktif daripada pihak
kerajaan untuk membantu kedua-dua pihak iaitu bagi menyelamatkan gajah, pada masa
yang sama kebun-kebun petani juga dapat diselamatkan.

Tuan Yang di-Pertua, perkara seterusnya adalah berkenaan kesedaran
masyarakat yang semakin berkurangan terhadap pemeliharaan haiwan liar. Nilai kasih
sayang terhadap haiwan juga semakin terhakis dalam kalangan masyarakat hari ini.
Buktinya kes penganiayaan haiwan, penderaan masih berlaku. Sebagai contoh tular
video di media sosial pada 27 Jun yang lalu sembilan ekor kera di racun. Lebih zalim lagi
awal tahun ini bangkai gajah pygmy Borneo ditemui dalam keadaan anggota badan
terpisah dan kulitnya dilapah demi kepentingan diri.

Justeru, usaha mengingatkan dan memberi kesedaran kepada masyarakat
tentang status haiwan liar yang semakin pupus wajar diteruskan dan dipergiatkan.
Program pendidikan, penyelidikan dan kesedaran mestilah dilaksanakan dengan lebih
agresif dan sistematik. Sehubungan dengan itu, saya juga menyokong penuh usaha
kerajaan dalam memelihara kehidupan liar dengan meningkatkan denda sehingga dua
kali ganda iaitu daripada RM500,000 kepada RM1 juta sebagai salah satu langkah bagi
memupuk kesedaran kepada masyarakat peri pentingnya haiwan liar daripada terus
terancam dan pupus.

Tuan Yang di-Pertua, aktiviti pemerdagangan haiwan liar secara atas talian telah
berlaku sekian lama. Pada tahun 2016, kerajaan telah membina Akta PERHILITAN bagi
meningkatkan penguatkuasaan berkenaan isu tersebut. Namun aktiviti ini semakin
menjadi-jadi. | Bukitnya Jabatan Perlindungan Hidupan Liar dan Taman Negara
(PERHILITAN) mengesan kewujudan 150 akaun media sosial pasar haram yang giat
