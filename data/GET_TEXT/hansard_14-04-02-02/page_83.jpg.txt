DR.26.10.2021 75

Undang-undang seperti ini perlu diperkemaskan sebab ia melibatkan kenaikan denda dan
hukuman penjara bagi mewujudkan kegerunan di kalangan individu yang melakukan
kesalahan-kesalahan yang tertera dalam akta ini. Kegerunan kepada undang-undang
itulah yang menjadi paksi asas kepada sesuatu undang-undang yang kadang-kadang
perlu dipinda mengikut masa dan zaman.

Saya suka mengambil contoh di negara seperti Afrika Selatan. Hukuman bagi
pemburuan haram di Safari adalah denda sebanyak USD1 juta. Ramai warga asing
datang yang terlibat pemburuan haram telah didenda dalam amaun itu kerana ketegasan
kerajaan negara tersebut. Memandangkan banyak hidupan liar telah pupus sebelum
undang-undang itu diperkenalkan. Mereka sebagai contohnya telah kehilangan gajah
yang bergading oleh sebab permintaan tinggi untuk mendapatkan gading gajah di pasaran
antarabangsa.

01650

Kita melihat dewasa ini bahawa masih ramai pemburu haram yang telah
melakukan pemburuan haram di Taman Negara untuk mendapatkan kulit harimau dan
beruang demi untuk menjual dalam harga yang amat tinggi.

Bahkan, kita boleh melihat mereka cuba menyeludup keluar negara bagi menjual
di pasaran gelap antarabangsa. Saya berpendapat pindaan ini perlu dibuat sesuai dan
tepat pada masanya supaya agensi penguat kuasa seperti PERHILITAN diberi kuasa
perundangan yang terbaik bagi menangani masalah ini. Dengan berjayanya pindaan ini
saya berharap PERHILITAN akan lebih bersemangat dan bersungguh-sungguh untuk
menyelesaikan masalah pemburuan haram bagi memastikan hidupan liar dapat hidup
dengan aman di dalam hutan dan persekitaran mereka.

Terima kasih, Tuan Yang di-Pertua. Saya mohon menyokong pindaan rang
undang-undang ini.

Tuan Yang di-Pertua: Terima kasih Yang Berhormat Dungun. Yang Berhormat
Hulu Selangor.

4.51 ptg.

Puan June Leow Hsiad Hui [Hulu Selangor]: Terima kasih, Tuan Yang di-
Pertua. Masih tidak terlambat lagi saya ucapkan selamat hari jadi kepada Tuan Yang di-
Pertua. Semoga diberkati kesihatan dan murah rezeki.

Tuan Yang di-Pertua: Terima kasih.

Puan June Leow Hsiad Hui [Hulu Selangor]: Terima kasih, Tuan Yang di-
Pertua. Hulu Selangor bangkit untuk mengambil bahagian dalam membahaskan pindaan
Rang Undang-undang Pemuliharaan Hidupan Liar (Pindaan) 2021. Pertama sekali, Hulu
Selangor amat bersetuju dengan tindakan kerajaan yang memperketat lagi pelaksanaan
rang undang-undang tersebut. Malah, tindakan untuk meningkatkan jumlah denda juga
amat wajar dilaksanakan bagi memberikan tindakan tegas kepada pesalah yang akan
disabit di bawah akta ini.

Dengan pelaksanaan pindaan rang undang-undang ini, ia secara tidak langsung
dapat mencerminkan pendirian negara kita yang sangat serius dalam memelihara
khazanah negara turut menunjukkan ketegasan negara kita dalam mengawal
pencerobohan hutan, pembalakan haram dan juga pemburuan hidupan liar.

Tuan Yang di-Pertua, sekarang ini zaman serba moden. Negara ini di arus
penggunaan teknologi tinggi. Tidak dinafikan penggunaan media sosial serta
perdagangan atas talian kini menjadi satu normalisasi baharu bukan sahaja di negara kita
malah di seluruh dunia. Aktiviti perdagangan hidupan liar tanpa kebenaran atau permit
sah juga tidak ketinggalan dalam sebarang transaksi komunikasi melalui atas talian dan
media sosial. Untuk ini, adakah akta sedia ada ini dapat menggamitkan sebarang
kesalahan yang dibuktikan secara atas talian? Bagaimanakah kerajaan akan mengawal
selia aktiviti ini di media sosial dan pelbagai laman sesawang yang ada atas talian
tersebut? Adakah kerajaan menerusi Jabatan PERHILITAN yang akan menguruskan
pemantauan ini?
