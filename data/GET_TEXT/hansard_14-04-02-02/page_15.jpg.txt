DR.26.10.2021 7

Datuk Robert Lawson Chuat [Betong]: Terima kasih Tuan Yang di-Pertua,
terima kasih Yang Berhormat Menteri. Soalan tambahan saya, apakah mekanisme
penyelamat korporat untuk perkongsian liabiliti terhad ini dapat membantu entiti
perniagaan yang bermasalah dan bilakah rang undang-undang ini akan dilaksanakan?

Tuan Yang di-Pertua: Terima kasih. Silakan, Yang Berhormat Menteri.

Dato’ Sri Alexander Nanta Linggi: Terima kasih Tuan Yang di-Pertua. Tuan
Yang di-Pertua, rang undang-undang ini bertujuan untuk menambah baikkan kerangka
perundangan sedia ada berkaitan rehabilitasi korporat bagi perkongsian limited liability
ataupun perkongsian _liabiliti terhad. Penambahbaikan serta pindaan untuk
memperluaskan pemakaian perundangan berhubung mekanisme penyelamat korporat ini
akan membantu perkongsian liabiliti terhad yang menghadapi masalah kewangan
memohon proses rehabilitasi korporat agar perkongsian liabiliti terhad boleh terus
beroperasi, to stay afloat.

Tanpa kerangka perundangan yang komprehensif ini, entiti perniagaan seperti
syarikat dan perkongsian liabiliti terhad ini akan menghadapi risiko untuk diambil tindakan
penggulungannya sekiranya mereka berdepan dengan masalah kewangan walaupun
perniagaan tersebut hakikatnya masih berdaya maju. Dengan adanya peruntukan ini,
mana-mana perkongsian liabiliti terhad ini yang menghadapi masalah kewangan tetapi
masih berkemampuan serta berdaya saing, boleh memanfaatkan mekanisme penyelamat
korporat dengan memasuki pelan rehabilitasi dengan pemiutang mereka.

Tuan Yang di-Pertua, sedikit lagi. Inisiatif ini adalah penting untuk membantu
perkongsian limited liability ataupun perkongsian liabiliti terhad yang menghadapi masalah
kewangan terutama sekali akibat daripada kesan pandemik COVID-19 agar kekal
beroperasi dan menjana ekonomi negara. Terakhir, SSM sedang dalam proses
memuktamadkan draf-draf Rang Undang-undang Syarikat (Pindaan) dan Rang Undang-
undang Perkongsian Liabiliti Terhad (Pindaan) ini dan akan dibentangkan di sesi Parlimen
terdekat. Sekian, terima kasih.

Tuan Yang di-Pertua: Terima kasih. Ada soalan tambahan kedua? Kalau tak
ada, Yang Berhormat semua, sekarang tamatlah sesi untuk Waktu Pertanyaan-
pertanyaan Menteri pada hari ini. Terima kasih semua.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Haji Salim Sharif [Jempol] minta Menteri Perumahan dan Kerajaan
Tempatan menyatakan bilangan permohonan dan jumlah unit rumah yang ditawarkan
mengikut negeri di bawah Program Inisiatif Kediaman Rumah Keluarga Malaysia (Rumah
IKRAM KPKT) setakat ini.

Timbalan Menteri Perumahan dan Kerajaan Tempatan [Dato’ Sri Dr. Hj Ismail
bin Abd Muttalib]: Bismillahi Rahmani Rahim. Assalammualaikum warahmatullahi
wabarakatuh dan salam sejahtera. Terima kasih Tuan Yang di-Pertua, terima kasih
sahabat saya Yang Berhormat dari Jempol. Tuan Yang di-Pertua, untuk makluman Ahli
Yang Berhormat, dalam usaha membantu dan menyediakan rumah mampu milik bagi
mereka yang terkesan akibat pandemik COVID-19, Yang Amat Berhormat Perdana
Menteri pada 24 September 2021 yang lalu telah melancarkan Inisiatif Kediaman Keluarga
Malaysia (KPKT) iaitu Rumah IKRAM Keluarga Malaysia.

Objektif utama program ini adalah untuk memberikan perlindungan melalui
penyediaan kediaman yang berdaya huni, selesa dan selamat kepada rakyat yang
kehilangan tempat tinggal serta menyediakan kemudahan insentif melalui sewaan
serendah RM124 sebulan untuk mengurangkan beban kewangan yang ditanggung oleh
rakyat yang terlibat.
