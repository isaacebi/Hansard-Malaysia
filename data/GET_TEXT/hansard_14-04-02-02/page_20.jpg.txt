12 DR.26.10.2021

3. Datuk Haji Ahmad Jazlan bin Yaakub [Machang] minta Menteri Perpaduan
Negara menyatakan adakah terdapat sebarang kajian yang membuat penilaian terhadap
tahap ketegangan kaum di Malaysia dan apakah keputusan penilaian tersebut.

Menteri Perpaduan Negara [Datuk Halimah binti Mohamed Sadique]: Terima
kasih Tuan Yang di-Pertua. Saya juga bagi pihak rakan-rakan yang berada di sebelah sini
mengambil kesempatan untuk mengucapkan selamat hari ulang tahun kelahiran kepada
Tuan Yang di-Pertua. Semoga dipanjangkan umur, dikurniakan kesihatan yang baik dan
sentiasa dalam rahmat dan lindungan Allah SWT.

Tuan Yang di-Pertua: Amin.

Datuk Halimah binti Mohamed Sadique: Tuan Yang di-Pertua, saya
mengucapkan terima kasih kepada Yang Berhormat Machang. Untuk makluman Yang
Berhormat, indeks ketegangan masyarakat dibentuk dan diselenggarakan sebelum ini
Yang Berhormat oleh Jabatan Perpaduan Negara dan Integrasi Nasional. Apabila
Kementerian Perpaduan Negara ini terbentuk, maka pihak kementerian berpendapat
bahawa Malaysia memerlukan satu modal yang lebih komprehensif untuk kita mengukur
tahap perpaduan dan juga keharmonian negara.

Menyedari pentingnya perkara ini Tuan Yang di-Pertua, maka Kementerian
Perpaduan Negara telah pun bekerjasama dengan pihak Institut Kajian Etnik (KITA),
Universiti Kebangsaan Malaysia (UKM) melalui UKM pakar runding untuk kita bersama-
sama melaksanakan kajian Indeks Perpaduan Nasional ataupun kita namakan IPNas bagi
tahun 2021 bagi mengukur tahap perpaduan di Malaysia dan untuk dijadikan sebagai
instrumen pengukuran rasmi tahap perpaduan dan juga keharmonian negara secara
berkala dan berterusan.

Kajian IPNas 2021 ini Tuan Yang di-Pertua adalah sangat penting untuk bertindak
sebagai yang pertama, instrumen pengukuran rasmi tahap perpaduan dan keharmonian
negara. la adalah bertepatan dan selari dengan matlamat Wawasan Kemakmuran
Bersama 2030 di bawah tujuh teras strategik iaitu modal sosial bertujuan untuk
meningkatkan persefahaman dan mewujudkan keharmonian yang berkekalan antara
masyarakat berbilang kumpulan etnik dan agama di Malaysia dan juga bertepatan dengan
Dasar Perpaduan Negara dalam menetapkan hala tuju perpaduan negara untuk kita
memupuk, mengukuh dan memelihara perpaduan dalam kalangan rakyat Malaysia.

Pengukuran tahap kemakmuran Malaysia di peringkat nasional menggunakan
kaedah empirikal dan sistematik bagi memahami dan menjelaskan kedinamikan
masyarakat dan kerangka struktur IPNas 2021 ini Tuan Yang di-Pertua adalah
berdasarkan kepada kerangka perpaduan kesefahaman baharu yang mengandungi tiga
buah komponen penting iaitu perpaduan, kesepaduan dan juga penyatupaduan.

Saya juga ingin memaklumkan kepada Yang Berhormat bahawa kajian IPNas
2021 ini juga mengambil kira Tuan Yang di-Pertua amalan yang dilaksanakan di dalam
dan di luar negara dan juga kajian perbandingan dan penanda aras yang telah pun dibuat
dengan negara-negara seperti New Zealand, Kanada serta Scanlon-Monash Index (SMI)
of Social Cohesion di Australia di mana negara-negara ini turut mengguna pakai konsep
asas yang sama iaitu kesepaduan sosial.

Mungkin sedikit lagi Tuan Yang di-Pertua. Objektif satu mengukur tahap
perpaduan keharmonian dalam hubungan masyarakat pelbagai etnik di Malaysia di
peringkat nasional dan juga di peringkat negeri. Kedua, untuk menghasilkan laporan
Indeks Perpaduan Nasional 2021 yang boleh diguna pakai sebagai ukuran tahap
perpaduan untuk tempoh dua tahun Yang Berhormat bagi tahun 2021 dan 2022. Ketiga
ialah mencadangkan perancangan program yang lebih mantap. Untuk makluman Yang
Berhormat, kajian ini dijadualkan akan selesai pada Jun 2022. Terima kasih Tuan Yang
di-Pertua.

Tuan Yang di-Pertua: Terima kasih Yang Berhormat. Soalan tambahan satu.

Datuk Ahmad Jazlan bin Yaakub [Machang]: Terima kasih atas jawapan Yang
Berhormat Menteri. Keluarga Malaysia memberi gambaran kepada kita tentang
kesungguhan kerajaan di dalam menjaga dan memelihara perpaduan dalam negara ini.
