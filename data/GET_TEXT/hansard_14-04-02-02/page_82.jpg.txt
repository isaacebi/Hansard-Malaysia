74 DR.26.10.2021

akhir sekali, Yang Berhormat Merbok. Ini yang mutakhir ya. Terima kasih. Dijemput
sekarang Yang Berhormat Kepong, silakan.

4.43 ptg.

Tuan Lim Lip Eng [Kepong]: Terima kasih Tuan Yang di-Pertua. Pepatah
Melayu pernah mengatakan, “Harimau mati meninggalkan belang, manusia mati
meninggalkan nama”. Dasawarsa ini, kita dapat lihat pepatah ini tidak lagi relevan dek
kerana manusia yang menunjukkan belang terhadap binatang terancam. Kini harimau
mati hanya meninggalkan nama. [Ketawa]

Kita tidak boleh bersifat “Kura-kura dalam perahu, berpura-pura tidak tahu’”, atas
aktiviti haram memburu binatang liar yang dijalankan sama ada pembalakan haram atau
pemburuan binatang secara haram. Sebelum ini bekas Ketua Polis Negara, Tan Sri Abdul
Hamid bin Bador pernah memaklumkan bahawa dalang-dalang di sebalik kegiatan haram
ini adalah mereka yang terdiri daripada golongan VVIP.

Tambahan pula, sekiranya kita lihat aktiviti-aktiviti pemburuan haram yang
dilakukan kebanyakan daripada mereka adalah individu yang diupah oleh tauke-tauke
besar. Kita harus faham bahawa kerja-kerja yang dilakukan oleh mereka ini tidak
dilakukan oleh seorang individu sahaja, mereka bekerja sebagai sebuah pasukan dan
sudah tentu mereka mempunyai hubungan dengan orang-orang tertentu bagi
memudahkan kerja mereka.

Langkah dalam rang undang-undang ini untuk meningkatkan denda dari
RM500,000 ke RM1 juta dan hukuman penjara dari 10 tahun kepada 15 tahun adalah
tidak wajar sebab langkah kenaikan denda ini— kenaikan hukuman ini mungkin akan
menggalakkan aktiviti rasuah di antara agensi penguat kuasa. Jadi saya minta kerajaan
kekalkan hukuman denda RM500,000 dan 10 tahun dan juga binatang liar yang babi hutan
yang dalam rang undang-undang ini saya minta kerajaan dikecualikan atau dibatalkan
sebab babi hutan saya rasa seperti Ahli Parlimen Jempol tadi bahaskan, ia bukan binatang
yang akan terancam. Dia boleh didapati di merata-rata tempat knususnya di kampung.

Saya cadangkan dua perkara. Satu, operasi membanteras daging haiwan eksotik
secara berkala dan tindakan tegas bagi mereka yang menjualnya. Sebagai contohnya,
menyenaraihitamkan individu tersebut daripada terus berniaga dan tuntutan ganti rugi
bagi binatang-binatang yang dikorbankan. Kedua, memastikan tauke-tauke, dalang-
dalang golongan VVIP disiasat dan dikenakan hukuman yang paling berat di atas
perbuatan mereka memburu binatang liar. Selain penglibatan daripada pihak PDRM,
PERHILITAN, SPRM juga wajar menjadikan badan yang menyiasat kerja-kerja ini. Sekian,
terima kasih.

Tuan Yang di-Pertua: Terima kasih Yang Berhormat Kepong. Saya jemput Yang
Berhormat Dungun, silakan.

4.46 ptg.

Tuan Haji Wan Hassan bin Mohd Ramli [Dungun]: Terima kasih Tuan Yang di-
Pertua. Assalamualaikum warahmatullahi wabarakatuh. Pada awal ayat 29 Surah Al-
Bagarah, [Membaca sepotong ayat Al-Quran] yang bermaksud, “Dialah (Allah) yang telah
menciptakan bagi kamu apa yang ada di Bumi semuanya”. Bumi merupakan satu-satunya
planet yang dihuni oleh makhluk hidup sama ada manusia, haiwan, tumbuhan dan jutaan
makhluk hidup lain.

Antara sebab pindaan ini dilakukan adalah kerana memastikan akta ini relevan
mengikut peredaran zaman. Sesuatu undang-undang akan menjadi hidup jika ia dilihat
kepada realiti mengikut zaman. Sudah 10 tahun barulah cadangan pindaan ini dibuat
kerana keperluan bagi memastikan urus tadbir agensi yang berkenaan dapat
dilaksanakan selaras dengan perkembangan kemajuan negara.

Saya ingin mengambil contoh dalam pindaan ini dicadangkan bahawa had
maksimum bagi denda bagi kesalahan dalam akta ini telah dinaikkan dari RM500,000
kepada RM1 juta. Malahan hukuman penjara dinaikkan dari 10 tahun kepada 15 tahun.
