24 DR.26.10.2021

Di samping itu, KBS dengan diterajui ES] bersama-sama beberapa agensi di
bawah KBS adalah sedang dalam proses untuk memperkenalkan sebuah Garis Panduan
Kawal Selia Sukan Elektronik Kebangsaan dengan turut melibatkan beberapa
kementerian dan pemegang taruh yang berkaitan sebagai permulaan untuk menggubal
sistem pentadbiran, peraturan dan pengawalseliaan industri sukan elektronik yang
mampan dan jitu. Ini untuk memastikan pembangunan industri yang lebih lestari. Terima
kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila soalan tambahan
pertama Yang Berhormat Muar.

Tuan Syed Saddiq bin Syed Abdul Rahman [Muar]: Terima kasih Yang
Berhormat Menteri atas jawapan menyeluruh dan terus memperkasakan industri Esports
negara. Soalan tambahan saya sedikit melencong tetapi berkait rapat dengan
kementerian Yang Berhormat Menteri. Semalam ada berita yang mengatakan bahawa
Yang Berhormat Menteri mempertikaikan pendedahan yang dilakukan oleh Datuk
Pandelela yang merupakan ratu negara.

Dalam PC Yang Berhormat Menteri, persoalan saya, pertama sekali apa pendirian
Yang Berhormat Menteri dan kementerian berkenaan dengan isu gangguan seksual
khususnya melibatkan atlet kerana ini bukan pendedahan baru. Ada juga yang dibuat oleh
Cindy Ong sebelum ini serangan gangguan seksual yang dilakukan ke atas atlet Farah
Ann. Itu pertama pendirian kementerian.

Kedua, pada tahun 2020 sebelum pertukaran kerajaan ada cadangan untuk
menubuhkan dan sudah hendak dalam proses akhir untuk menubuhkan jawatankuasa
tertinggi kementerian untuk melihat kes gangguan seksual. Ini kerana lazimnya jika hanya
laporan dan tindakan diambil oleh MSN semata-mata, ia dilihat sebagai berat sebelah
kerana atlet ada pandangannya, persatuan ada pandangannya, kementerian, pejabat
menteri ada pandangannya.

Akan tetapi, jawatankuasa tertinggi ini melibatkan semua pihak dan juga dibina
bersama dengan AWAM and all action group for women. Adakah Yang Berhormat Menteri
akan teruskan supaya jika laporan itu berlaku ia tidak berat sebelah hanya kepada satu
pihak but we get all parties on board supaya tindakan yang menyeluruh dapat diambil.
Terima kasih.

Timbalan Yang di-Pertua [Dato' Mohd Rashid Hasnon]: Saya mohon sila Yang
Berhormat Menteri satu minit.

Dato’ Seri Ahmad Faizal bin Azumu: Terima kasih Yang Berhormat. Saya
ucapkan terima kasih juga kepada Yang Berhormat Muar kerana membangkitkan perkara
ini dan saya anggap amat penting dan amat serius untuk kita sama-sama perdebatkan.

Pertama, pendirian kerajaan berkenaan dengan perkara ini tentu sekali kerajaan
amat serius dalam memerangi masalah sexual harassment tambah lagi jika berlaku
perkara yang lebih daripada harassment di kalangan atlet daripada pegawai ataupun
jurulatih sendiri.

01140

Apa yang telah kita dan saya sendiri perkatakan di dalam satu sidang media
semalam, mungkin telah dicatatkan secara out of context, dengan izin oleh media bahawa
kita perlu mendapatkan penjelasan yang lebih daripada Datuk Pandelela sendiri dan juga
mereka yang terlibat di dalam perkara yang melibatkan jenaka lucah dan sebagainya. Jadi
saya cuba untuk mendapatkan penjelasan menyeluruh sebelum mengambil tindakan-
tindakan yang sewajarnya.

Saya amat bersetuju dengan Yang Berhormat Muar untuk meneruskan
jawatankuasa tertinggi untuk memastikan perkara sebegini tidak berlaku lagi. Jika berlaku
pun, perlu diadakan siasatan yang menyeluruh dan memastikan bahawa atlet-atlet kita,
anak-anak kita yang terbabit dalam sukan, tidak terdedah kepada perkara-perkara yang
begitu menjengkelkan ini.

Dalam masa yang sama, saya juga telah meminta pihak Majlis Sukan Negara
untuk memastikan gender training, dengan izin di dalam latihan dalam semua sukan.
