DR.26.10.2021 109

terdapat pelbagai masalah yang disebutkan tadi. Antara lainnya adalah Jacuna yang cuba
diatasi dengan pindaan ini.

Tuan Yang di-Pertua, perancangan harta pusaka atas sebarang usaha dan
rancangan persediaan yang perlu dan wajar dilakukan adalah sesuatu yang mesti
disokong. Saya memerhatikan perkara ini dalam pindaan ini. Saya sebutkan di sini, namun
satu kesedaran rakyat tentang kepentingan pengurusan harta pusaka ini adalah sangat
mengecewakan. Daripada segi literasinya, dari sudut pencerahan dan penjelasannya.

Antara lain, adalah mungkin pelbagai sebab-sebab itu, ada yang sifatnya berlapis-
lapis harta pusaka ini. Tuntutan seumpama Kampung Baru sebenarnya, kita dapati
generasi satu, dua, tiga dan sebagainya yang akhirnya menyebabkan sangat rumit
perkara itu hendak dileraikan.

Persoalannya, apakah peranan kerajaan dalam membangkitkan kesedaran
rakyat tentang perkara ini? Apakah inisiatif kerajaan melalui agensi-agensi terbabit untuk
menyedarkan dan kalau dah berlapis-lapis terdapat kesukaran di mana terpaksa melantik
peguam dan sebagainya, yang tidak dapat mereka tangani akan kos itu.

Tuan Yang di-Pertua, terdapat empat buah badan yang bertanggungjawab
menyelesaikan urusan harta pusaka dan perkara ini saya kira tidak berapa jelas apabila
dibentangkan oleh Yang Berhormat Menteri sebentar tadi. Yang dimaksudkan dengan
bahagian pusaka kecil ini— maaf. Bahagian pusaka kecil yang ditangani oleh Jabatan
Tanah dan Galian itu hanyalah pada harta kecil.

Hari ini, tujuan utama RUU ini akan saya sebutkan sebentar nanti. Cuma
Mahkamah Tinggi sebagai badan utama ataupun Mahkamah Tinggi sebagai badan yang
kita boleh memohon untuk dijadikan pentadbir bagi harta pusaka si mati. Permohonan
probet untuk si mati yang mahu meninggalkan wasiat ataupun yang berwasiat, manakala
surat kuasa mentadbir pula bagi si mati yang meninggal tanpa wasiat. Itu Mahkamah
Tinggi sivil.

Amanah Raya pula mempunyai kuasa untuk mentadbir harta pusaka sekiranya
waris bersetuju untuk membuat permohonan di Amanah Raya dan tentunya ada sedikit
kos. Bahagian pusaka kecil pejabat tanah yang memproses apa yang dikatakan dulunya
terhad kepada RM2 juta yang sudah pun ditingkatkan dengan tujuan utama RUU ini yang
mana menaikkan had harta pusaka kecil daripada RM2 juta kepada RM5 juta. Sebelum
ini sekiranya nilai tanah didapati melebihi RM2 juta, proses akan ditangani oleh
mahkamah. Dengan kenaikan ini, maka itulah yang disebutkan tadi had bahagian harta
pusaka kecil telah diperluaskan.

Persoalan yang saya ingin bangkitkan adalah adakah dengan pindaan ini
bermakna pejabat pembahagian pusaka kecil mempunyai bidang kuasa_ eksklusif
terhadap harta pusaka bawah RM5 juta dan adakah waris si mati sudah tidak boleh
kemukakan permohonan ke Mahkamah Tinggi Sivil untuk mendapatkan perintah
pentadbiran serta pusaka dalam keadaan sebegitu? Itu persoalan yang sekali gus yang
terkait dengan pindaan ini.

Tuan Yang di-Pertua, saya telah sebutkan serba sedikit isu yang saya perhatikan
yang disebutkan tadi isu-isu pusaka orang Islam ini yang saya ingin tekankan sedikit di
mana kalau kita ambil pendekatan atau ambil wasilah dengan cara faraid itu pastinya
ditangani oleh Mahkamah Syariah.

Namun, Tuan Yang di-Pertua sedia maklum mengapa ia tidak merupakan satu
jalan yang popular. Mungkin juga kerana rakyat umat Islam tidak dididik dan juga
tergendala dengan birokrasi berbanding Mahkamah Sivil yang mengambil masa mungkin
dua bulan tetapi kurangnya Mahkamah Syariah yang sifatnya terbeban, tidak ada digital
punya pendekatan dan teknologi itu. Enam bulan, ya. Itu sangat tidak menggalakkan.
Sangat tidak memberikan dorongan.

Jadi, saya cenderung untuk memberikan sokongan kepada Yang Berhormat Pasir
Mas sebentar tadi bahawa isu-isu pusaka orang Islam ini tiada badan selia atau regulator
yang mengawal. Seperti perbankan dan takaful, regulator adalah Bank Negara dan
investment dikawal oleh Suruhanjaya Sekuriti Malaysia (SC), Securities Commission
Malaysia tetapi dalam hal pusaka kita tidak melihat.
