16 DR.26.10.2021

Menteri Belia dan Sukan [Dato’ Seri Ahmad Faizal bin Azumu]:
Assalamualaikum warahmatullahi wabarakatuh dan salam sejahtera.

Petang hari menjala ikan,

Sambil menyiram bunga di taman,
Selamat hari lahir kami ucapkan,

Buat Yang di-Pertua pemuda budiman.

Tuan Yang di-Pertua: [/Ketawa] Terima kasih Yang Berhormat.

Dato’ Seri Ahmad Faizal bin Azumu: Tuan Yang di-Pertua, terima kasih atas
soalan yang diajukan oleh sahabat baik saya dari Sepanggar. Untuk makluman Ahli Yang
Berhormat, saya telah meneliti senarai projek pembinaan infrastruktur sukan bertaraf
antarabangsa di Sabah dan Sarawak. Namun, dukacita saya maklumkan buat masa ini
pihak Kementerian Belia dan Sukan belum mempunyai perancangan untuk membina
infrastruktur sukan bertaraf antarabangsa seperti litar lumba permotoran dan velodrom
seperti yang terdapat di Semenanjung Malaysia.

Tuan Yang di-Pertua, pembinaan infrastruktur sukan bertaraf antarabangsa dibina
atas keperluan dan mengambil kira kedudukan kewangan semasa kerajaan. Inisiatif
pembinaan infrastruktur sukan antarabangsa ini perlu melalui kajian yang menyeluruh di
peringkat KBS terlebih dahulu sebelum dapat dipertimbangkan pelaksanaannya. Antara
kriteria penting yang perlu diambil kira dalam pembangunan infrastruktur sukan bertaraf
antarabangsa adalah seperti berikut:

(i) lokasi tapak yang sesuai;
(ii) kos penyelenggaraan;
(iii) kos pengurusan; dan

(

iv) penggunaan jangka masa panjang.

Kementerian amat memberi perhatian kepada aspek gaya hidup aktif. Salah satu
fokus utama KBS adalah untuk menerapkan pembudayaan sukan dalam kalangan
masyarakat di seluruh negara. Oleh yang demikian, tumpuan utama kementerian pada
masa ini adalah untuk menaik taraf kemudahan sukan massa di seluruh negara. Dengan
cara ini kemudahan sukan yang disediakan dapat dimanfaatkan penggunaannya secara
optimum dan memberikan lebih manfaat kepada komuniti setempat.

KBS akan terus menyediakan platform untuk menggalakkan gaya hidup aktif dan
sihat bagi menyatupadukan Keluarga Malaysia. KBS akan membuat pengagihan
pembinaan kemudahan sukan massa ini secara menyeluruh terutamanya di kawasan
yang langsung tidak mempunyai kemudahan dan fasiliti sukan bagi memastikan
pembudayaan sukan dapat diterapkan di seluruh pelosok negara.

Segala keputusan yang dibuat mestilah mengambil kira kepentingan rakyat
secara keseluruhan dan tidak tertumpu kepada satu-satu kawasan sahaja. Pada masa ini
pelbagai kemudahan sukan sedang dan akan dinaiktarafkan berdasarkan kepada
keperluan dan permohonan yang diterima.

Ahli Yang Berhormat bolehlah mengemukakan cadangan rasmi untuk
membangunkan kemudahan sukan massa yang sesuai untuk pertimbangan pihak
kementerian selanjutnya. Sekian, terima kasih.

Datuk Mohd Azis bin Jamman [Sepanggar]: Okey, terima kasih Yang
Berhormat Menteri. Sebagaimana yang Yang Berhormat Menteri dukacita kami dari
Sabah juga sebenarnya merasa dukacita mendengar jawapan yang telah disebut oleh
Yang Berhormat Menteri sebentar tadi. Apakan tidaknya setelah 68 tahun Malaysia
dibentuk masih lagi daripada segi fasiliti sukan ini, Sabah seolah-olah ditinggalkan.

01110

Sebagaimana Yang Berhormat sedia maklum juga, seluas-luas Sabah dan
Sarawak tiada satu pun fasiliti sukan yang bertaraf antarabangsa diwujudkan di negeri
Sabah termasuklah fasiliti yang saya sebutkan tadi iaitu permotoran dan juga velodrom
basikal dan sebagainya.
