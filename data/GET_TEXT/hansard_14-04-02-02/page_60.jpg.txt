52 DR.26.10.2021

urus syariah yang mantap untuk memastikan pematuhan kumpulan syariah dan jika perlu,
PIDM mendapatkan resolusi daripada Majlis Penasihat Syariah, Bank Negara Malaysia.
Sehingga hujung tahun 2020, saiz deposit Islam yang diinsuranskan adalah 23 peratus
daripada jumlah deposit yang diinsuranskan iaitu bersamaan dengan RM135 bilion.

Yang Berhormat juga bertanya mengenai penamatan keahlian dan berapa
institusi yang ditamatkan.

Timbalan Yang di-Pertua [Dato’ Mohd Rashid Hasnon]: Yang Berhormat
Timbalan Menteri, berapa minit lagi perlu?

Tuan Haji Yamani Hafez bin Musa: Okey, saya habiskan.

Timbalan Yang di-Pertua [Dato’ Mohd Rashid Hasnon]: Saya bagi dua minit
lagi. Sila.

Tuan Haji Yamani Hafez bin Musa: Sejak penubuhan PIDM pada tahun 2005,
tiada lagi ahli yang ditamatkan keahlian.

Bagi menjawab soalan Yang Berhormat Subang berhubung saiz dana PIDM yang
mana setakat 31 Disember 2020 adalah sebanyak RM4.9 bilion. Meskipun tiada sebarang
kegagalan pada ketika ini dengan izin, bank runs, PIDM sentiasa bersedia untuk
menghadapi sebarang kemungkinan di masa hadapan dan mandat PIDM adalah khusus
untuk kestabilan sistem kewangan negara.

RUU PIDM (Pindaan) 2020 adalah penting untuk memastikan PIDM akan terus
ditadbir dan diuruskan dengan baik dan mengikut amalan tadbir urus korporat dan
peruntukan dalam Akta 720 adalah kukuh, relevan serta mengelakkan kekeliruan. RUU
PIDM (Pindaan) 2020 juga dapat mempertingkatkan rangka kerja sistem premium dan
sistem levi yang berbeza bagi memberi insentif untuk amalan risiko yang wajar dan
melengkapkan PIDM dengan perancangan resolusi dan pengurusan keperluan dana bagi
menangani institusi anggota yang bermasalah dan membolehkan PIDM memainkan
peranan serta memenuhi mandatnya dengan lebih cekap dan berkesan.

Langkah ini akan dapat meyakinkan orang ramai terhadap sistem perbankan dan
insurans dan melindungi kepentingan orang awam dan mengekalkan kestabilan sistem
kewangan dan seterusnya, menyokong pertumbuhan ekonomi Malaysia. Terima kasih
Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri kerana telah menjawab.

Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa rang undang-undang ini dibacakan kali yang
kedua, sekarang.

[Masalah dikemukakan bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]

[Timbalan Yang di-Pertua (Dato' Mohd Rashid Hasnon) mempengerusikan
Jawatankuasa]

Fasal-fasal 1 hingga 56 —

Tuan Pengerusi [Dato' Mohd Rashid Hasnon]: Ada Ahli Yang Berhormat
hendak membangkitkan fasal-fasal? Silakan Yang Berhormat Bukit Bendera. Sebutkan
fasal mana.

3.05 ptg.

Tuan Wong Hon Wai [Bukit Bendera]: Tuan Pengerusi, tadi saya berbahas
sebelum makan tengah hari. Satu jawapan pun tidak ada oleh Yang Berhormat Timbalan
