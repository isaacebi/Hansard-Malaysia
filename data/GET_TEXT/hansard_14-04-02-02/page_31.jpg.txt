DR.26.10.2021 23

Dato Sri Alexander Nanta Linggi: Boleh. Tidak mengapa. Saya beri secara
bertulis kepada Yang Berhormat.

Tuan Chong Chieng Jen [Stampin]: Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Stampin dan Yang Berhormat Menteri. Seterusnya saya ingin menjemput Yang
Berhormat Kinabatangan tidak ada dalam Dewan. Seterusnya Yang Berhormat Muar.

[Soalan No. 7 — YB. Dato’ Sri Bung Moktar bin Radin (Kinabatangan) tidak hadir]

8. Tuan Syed Saddiq bin Syed Abdul Rahman [Muar] minta Menteri Belia dan
Sukan menyatakan apa langkah jangka masa panjang untuk menggalakkan
perkembangan pasukan e-sukan di Malaysia. Apakah langkah kerajaan untuk
menyediakan sistem sokongan yang baik termasuk pendanaan dan infrastruktur untuk
melahirkan pasukan e-sukan yang bertaraf antarabangsa; dan menggubal sistem
pentadbiran dan peraturan yang relevan untuk membantu pembangunan e-sukan di
Malaysia sebagai industri yang penting dan bukan hiburan orang muda semata-mata.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri Belia dan Sukan menjawabnya. Tempoh masa tiga minit.

Menteri Belia dan Sukan [Dato’ Seri Ahmad Faizal bin Azumu]: Terima kasih
Tuan Yang di-Pertua atas inisiatif Yang Berhormat Muar juga Kementerian Belia dan
Sukan telah melancarkan Pelan Strategik Pembangunan Esports 2020 hingga 2025 pada
tahun 2019 dalam usaha untuk membentuk hala tuju pembangunan Esports negara. Pelan
tersebut seperti yang semua sedia maklum mempunyai lima bidang keutamaan
merangkumi pembangunan atlet untuk kecemerlangan sukan elektronik, etika dan
tanggungjawab dalam sukan elektronik, penambahbaikan akses untuk infrastruktur,
pembangunan ekosistem yang mampan serta sistem tadbir urus yang baik.

KBS menerusi inisiatif Esports Integrated (ESI) telah memperkenalkan beberapa
langkah jangka masa pendek dan masa panjang untuk menggalakkan perkembangan
ekosistem Esports di Malaysia selari dengan strategi yang digariskan pelan tersebut. Saya
ucapkan tahniah kepada Yang Berhormat Muar yang telah membuat inisiatif ini dan insya-
Allah Yang Berhormat Tambun akan teruskan.

Di bawah bidang keutamaan untuk memperbaiki akses untuk infrastruktur sukan
elektronik, KBS melalui ESI sedang dalam proses pembangunan hab sukan elektronik
kebangsaan di Spacerubix di Puchong yang akan digunakan sebagai tempat latihan dan
kem untuk pasukan-pasukan Esports amatur, profesional dan juga wakil negara. Selain
itu, studio hab negeri di bawah kelolaan Majlis Sukan Negara menerusi Persatuan Sukan
Elektronik Negeri juga menggalas misi untuk membantu pasukan-pasukan dan pemain
Esports negeri untuk menyerlahkan bakat para belia.

Manakala pendanaan juga akan diteruskan menerusi bajet yang diterima
sebanyak RM10 juta pada tahun 2019 dan RM15 juta pada tahun 2020 dan tahun 2021.
Untuk memastikan pembangunan industri sukan elektronik sebagai sukan penting dan
bukan hanya hiburan, KBS juga telah memperkenalkan persidangan Esports Integrated
Conference (EIC) pada bulan Jun yang lalu yang bertujuan untuk mengumpulkan
pemegang taruh industri, pemain dan pempengaruh sebagai platform wacana berkenaan
industri sukan elektronik.

Selain itu. program-program pembangunan kapasiti di bawah ESI turut
diperkenalkan sebagai panduan permulaan kepada mereka yang ingin menceburi industri
sukan elektronik termasuklah ESI Master Class yang berfokus kepada pengisian
berkenaan mekanik permainan, taktik dan pengurusan pasukan serta kejohanan oleh
permain berpengalaman dan pakar industri.

Dalam pada itu, KBS adalah turut dalam usaha bagi mewujudkan anugerah
khusus kepada penggiat sukan elektronik sebagai penghargaan kepada sumbangan dan
pengiktirafan kepada pencapaian mereka dalam mengharumkan nama negara dan
membangunkan ekosistem sukan elektronik negara.
