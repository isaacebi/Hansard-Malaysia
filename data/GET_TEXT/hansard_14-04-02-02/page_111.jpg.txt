DR.26.10.2021 103

pendengarannya apabila terdapat pihak-pihak yang tidak berkaitan mencampuri urusan
waris.

Pengenalan peruntukan subseksyen 12(11) pula adalah bagi membolehkan
pegawai pembahagian pusaka memberikan arahan kepada pempetisyen atau pemohon
untuk mendapatkan surat persetujuan daripada waris yang tidak hadir namun layak untuk
mewarisi mengenai cara mana bahagian waris yang tidak hadir tersebut hendak
dibahagikan dalam tempoh masa yang difikirkan wajar.

Selain itu, pengenalan peruntukan subseksyen 12(12) baharu adalah bagi
membolehkan pegawai pembahagian pusaka membuat keputusan perbicaraan dan
seterusnya mengeluarkan perintah pemberian harta pusaka si mati walaupun dalam
keadaan pempetisyen atau pemohon dan waris yang tidak dapat hadir pada hari
perbicaraan gagal mengemukakan surat persetujuan. Ini bagi mengelakkan petisyen atau
permohonan dibiarkan tergantung tanpa penyelesaian.

Keempat, penetapan tempoh dan prosedur rayuan ke Mahkamah Tinggi. Pindaan
peruntukan seksyen 29 bertujuan untuk menyelaraskan tempoh masa serta prosedur
rayuan ke Mahkamah Tinggi menggunakan kaedah-kaedah mahkamah yang terpakai di
Mahkamah Tinggi iaitu Kaedah-kaedah Mahkamah 2012. Pindaan turut menyatakan
kaedah rayuan yang akan diguna pakai adalah mengikut kaedah yang berkuat kuasa
dalam pemakaian peruntukan rayuan daripada mana-mana perintah yang dikeluarkan
oleh badan kerajaan melaksanakan fungsi dalam semi judicial yang diberikan.

Skop ketiga adalah bagi memberi pilihan kepada rakyat dalam mengemukakan
petisyen pembahagian dan memperkenalkan peruntukan-peruntukan baharu yang dapat
memendekkan tempoh masa penyelesaian harta pusaka kecil dengan pindaan utama
seperti berikut.

Pertama, pilihan perkhidmatan penilaian swasta dan penilaian muktamad oleh
pegawai pembahagian pusaka sekiranya terdapat lebih daripada satu nilaian terhadap
harta yang sama. Pindaan pada peruntukan subseksyen 8(6A) memberikan pilihan
kepada waris untuk menggunakan perkhidmatan penilaian pihak swasta ke atas harta si
mati sebelum memfailkan permohonan berbanding di mana situasi sekarang hanya
penilaian daripada Jabatan Penilaian dan Perkhidmatan Harta (JPPH) sahaja digunakan.
Dengan ini, ia telah dapat menjimatkan masa dan mempercepatkan proses di peringkat
seterusnya bagi pendengaran sesuatu kes harta pusaka.

Kedua, pengenalan prosedur bagi pembahagian ringkas ataupun summary
distribution. Pengenalan peruntukan seksyen 8B(1)(a) yang baharu untuk mewujudkan
prosedur bagi pembahagian ringkas atau summary distribution dalam menyelesaikan
harta pusaka yang meninggalkan harta alih di bawah jumlah RM600,000 sahaja. Selaras
dengan perkara ini, tempoh penyelesaian bagi petisyen atau permohonan akan dapat
diselesaikan dengan cepat dan mudah bagi harta pusaka si mati yang tidak mempunyai
isu yang kompleks tanpa perlu mematuhi prosedur perbicaraan seperti sedia ada. Kalau
di mahkamah ada summary judgement, ini ada summary distribution.

Ketiga, pembetulan atau pindaan kepada peringkat pembahagian pengenalan
seksyen 16A yang baharu bagi mengadakan peruntukan untuk pembetulan perintah
pembahagian yang telah dikeluarkan sekiranya melibatkan kesilapan minor perkeranian
atau dengan izin clerical error atau ketinggalan omission yang berbeza daripada maklumat
yang dikemukakan dalam masa perbicaraan. Cadangan ini akan dapat menjimatkan masa
dan kos apabila pihak yang terlibat tidak perlu lagi mendapatkan perintah pindaan dan
perlu pergi ke mahkamah buat kali yang kedua.

Keempat, penggantian peranan penghulu dan pegawai penempatan kepada
perbadanan dan Majlis Agama Islam untuk membuat pelaporan dan menerima bertindak
atas arahan pegawai pembahagian pusaka.

01850

Peranan penghulu dan pegawai penempatan dalam seksyen 8(1) digugurkan
mengambil kira kedua-dua skim perjawatan ini adalah di bawah kawal selia pentadbiran
tanah negeri-negeri dan fungsi pegawai di bawah Akta 98 dalam cadangan pindaan tidak
lagi boleh bergantung kepada pentadbiran tanah negeri-negeri. Oleh itu, pindaan kepada
