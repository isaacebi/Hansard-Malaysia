DR.26.10.2021 89

hidup. Hidupan liar lazimnya tidak keluar daripada habitat mereka sekiranya mereka
mempunyai cukup makanan dalam habitat ataupun mereka tidak terancam. Ada ribuan
jenis hidupan liar sama ada mamalia, burung, amfibia, reptilia, ikan dan juga Invertebrata.
Jadi kalau kita nak campur semua ini, jumlahnya ratusan ribu dan masing-masing
memerlukan habitat mereka tersendiri. Namun, rancangan pembangunan yang kita selalu
buat tanpa mengambil pertimbangan keseimbangan ekosistem dan juga pencemaran
sungai dan udara khususnya telah memangsakan banyak hidupan liar ini sehingga ribuan
ekor setiap tahun dicatatkan mati di kebanyakan negeri.

Saya ingin sebut satu kes di Long Boh, di bawah Parlimen Arau di Perlis sebelum
ini di mana satu spesies yang dipanggil beruk kentoi ataupun dalam bahasa saintifiknya
Macaca arctoides, saya pun tak pasti sebutan ini betul ke tidak, telah ditemui di luar
habitatnya. Jadi setakat yang saya tahu, spesies beruk ini tidak boleh ditemukan di tempat
lain kecuali di negeri Perlis. Saya hendak tahu apakah langkah yang telah diambil oleh
PERHILITAN secara khususnya untuk melindungi spesies beruk ini. Adakah ditemui
mungkin keluarganya yang cukup banyak yang mana kita boleh jalankan proses
pemuliharaan yang lebih menyeluruh.

Sebagai seorang graduan yang mengkhusus dalam bidang taman dan rekreasi
sama seperti ramai rakan saya yang kini bekerja di PERHILITAN, saya percaya
perlindungan hidupan liar dalam negara kita perlu mengambil bentuk baru. Saya boleh
bersetuju dengan banyak pindaan yang dikemukakan dalam rang undang-undang ini
tetapi ia lebih bersifat soal denda, penjara dan sebagainya. Akan tetapi kita perlu lebih
proaktif iaitu dengan cara membangunkan pusat-pusat perlindungan hidupan liar yang
lebih moden dan juga cekap.

Kita ada misalnya Pusat Perlindungan Gajah di Kuala Gandah yang cukup
terkenal. Saya sendiri pernah berpeluang melihat misalnya semasa dihantar oleh
Persatuan Parlimen Komanwel bersama dengan Yang Berhormat Paya Besar dan juga
Yang Berhormat Pensiangan ke Afrika Selatan, saya dapat lihat bagaimana hidupan liar
mereka diuruskan dengan sangat baik sebagai satu tarikan pelancongan yang mampu
menjana pendapatan dan juga tidak menzalimi hidupan liar. Di Perlis juga kami ada
Taman Ular yang mana di dalamnya ada buaya, ada rusa dan saya berterima kasih
kepada Perbadanan Kemajuan Ekonomi Negeri Perlis yang mengizinkan sebuah taman
kucing dibuat di sana yang dikenali sebagai Bustana Kucing.

Cuma tempat-tempat begini sudah tentulah memerlukan kos operasi yang tinggi
kerana haiwan ini dia makan bukan macam kita, makanan dia itu mahal lah kalau
berbanding dengan kita. Ini hanya mungkin berlaku sekiranya tempat ini boleh beroperasi
dengan cemerlang, dengan baik dan sekiranya dia mampu menjana cukup pendapatan
sendiri. Ini yang selalu menjadi masalah. Tadi saya ingat Yang Berhormat Sungai Petani
ada bangkitkan tentang Zoo Negara. Sebelum ini pun ada memohon sumbangan orang
ramai kerana tidak mampu untuk menampung keperluan haiwan.

Akan tetapi penjagaan hidupan liar ini bukan hanya sekadar bagi makan. Tadi ada
yang sakit dan sebagainya sebab setiap haiwan itu unik. Perlu ada pemantauan berkala
dengan kerjasama jabatan-jabatan lain termasuklah veterinar untuk memastikan kualiti
pengurusan. Saya pernah mencadangkan supaya tempat-tempat begini tidak hanya
dihadkan untuk haiwan tetapi ia menjadi satu taman tema yang bersifat sains dan
teknologi yang mana terkandung elemen pendidikan, elemen pelancongan keluarga
supaya dengan itu, kerajaan tidak terbeban untuk mewujudkan tempat-tempat yang begini
dan sudah tentulah tarikan-tarikan ini akan juga mewujudkan lebih banyak peluang
pekerjaan dan sebagainya.

Jadi, saya berharap kementerian dapat melihat dalam usaha memelihara hidupan
liar ini, dia mesti ada satu pelan yang lebih menyeluruh. Bukan sekadar kita buat undang-
undang, denda orang, penjara orang kerana ini perkara yang saya ingat lebih mudah tetapi
sebelum pulihara kerana pulihara ini maksudnya benda dah rosak. Jadi kalau sebelum dia
rosak, kalau boleh kita tukar satu bentuk supaya orang melihat haiwan itu dengan aspek
yang lebih positif dan dapatlah orang kata, menjaganya.

Yang terakhir sekali Tuan Yang di-Pertua, saya juga minta satu penyelarasan dan
hebahan dibuat. Ini mungkin berbeza sedikitlah. Saya pernah tengok dalam laporan-
laporan berita, banyak rampasan misalnya daging-daging, sayur-sayuran yang terbuang.
