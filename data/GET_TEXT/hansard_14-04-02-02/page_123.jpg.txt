DR.26.10.2021 115

Tuan Yang di-Pertua: Terima kasih Yang Berhormat Alor Setar. Seterusnya
Yang Berhormat Jerai. Silakan.

7.40 mlm.

Tuan Sabri bin Azit [Jerai]: Assalamualaikum warahmatullahi wabarakatuh.
Tuan Yang di-Pertua, terima kasih kerana memberi ruang kepada saya untuk mengambil
bahagian dalam perbahasan Rang Undang-undang Harta Pusaka Kecil Pembahagian
(Pindaan) 2021.

Pertama sekali syukur alhamdulillah atas keputusan yang telah dibuat berkaitan
Rang Undang-undang Harta Pusaka Kecil Pembahagian (Pindaan) 2021. Saya
menyokong penuh pindaan ini dan diharapkan dengan pembaharuan yang dilaksanakan
ia akan memberi kesan positif lebih baik kepada semua pihak terutama rakyat.

Tuan Yang di-Pertua, saya mencadangkan agar wajar untuk mewujudkan iklan
pesanan khidmat masyarakat di TV tentang prosedur yang betul dalam menguruskan
harta pusaka ini. Prosedur kerja yang mudah membantu rakyat terutama mereka yang
sudah berusia agar tidak tertekan dengan karenah birokrasi yang sedia ada. Tanpa
pendedahan berkala, rakyat tidak akan tahu akan kemudahan yang telah disediakan oleh
pihak kerajaan.

Punca nilai harta pusaka tidak dituntut meningkat setiap tahun disebabkan banyak
faktor luar kawalan. Antaranya waris gagal dikesan kerana mereka tidak mengetahui ada
harta si mati yang perlu dituntut dan pewaris harta si mati misalnya bapa, ibu, datuk, nenek
tidak diperturunkan pemilikannya kepada waris yang berhak.

Selain itu, kerenah birokrasi menguruskan harta menyebabkan waris bersikap
lepas tangan dan enggan bertanggungjawab. Ada kes berlaku harta pusaka tergantung
kerana jumlah cukai tanah menimbun selepas puluhan tahun tidak diselesaikan. Hal ini
menyebabkan waris tidak mahu pening kepala menanggung kos berkenaan dan
membiarkan aset pusaka terus beku.

Tuan Yang di-Pertua, dilaporkan pada tahun 2004 nilai aset yang dibekukan tanpa
dituntut adalah RM15 bilion. Kemudian, pada tahun 2014 meningkat kepada RM66.6 bilion
sementara pada tahun 2020 nilai aset yang dibekukan mencecah RM90 bilion pada 11
September 2021 dan akhbar Utusan Malaysia mendedahkan hampir RM90 bilion jumlah
harta beku dan tidak dituntut di negara ini pada tahun lalu melibatkan 90 peratus
daripadanya milik orang Melayu.

Tuan Yang di-Pertua, dalam hal pengurusan harta pusaka bagi orang Islam
sebelum ini diuruskan oleh dua entiti iaitu Jabatan Ketua Pengarah Tanah dan Galian
(JKPTG) Pusaka Kecil, Amanah Raya dan ditambah lagi dengan satu entiti setelah
diluluskan semalam iaitu Mahkamah Tinggi. Sehingga ke hari ini, Mahkamah Syariah
masih tidak mempunyai bidang kuasa dalam menguruskan harta pusaka bagi orang Islam
dan hanya berperanan dalam menentukan bahagian waris dengan mengeluarkan sijil
faraid sahaja.

Hatta perintah yang dikeluarkan oleh Mahkamah Syariah juga dijadikan sekadar
tidak lebih dari dokumen sokongan sahaja. Sebagai contoh, pengurusan harta pusaka
dibuat di Pusaka Kecil. Pihak Pusaka Kecil akan mengarahkan pemohon untuk membuat
satu perintah sijil faraid dan selepas selesai mendapatkan sijil tersebut, Pusaka Kecil akan
mengeluarkan satu lagi perintah lain dari Pusaka Kecil berdasarkan seksyen 12(7) Akta
Pusaka Pembahagian 1955.

Oleh itu, dengan masa yang terhad berbalik kepada pengurusan harta pusaka,
kita juga berharap minda masyarakat kita akan terbuka dengan pengurusan harta ini. Bagi
mereka yang masih hidup dan mempunyai harta, ambillah tindakan bijak dengan
mengambil langkah awal mewariskan hak milik kepada pewaris yang berhak tanpa perlu
menunggu lagi. Berdasarkan senario sekarang, pada pendapat saya kelulusan RUU
Pusaka Kecil ini haruslah seiring dengan pemantapan dan kebersediaan staf. Jumlah staf
perlu dikaji semula kerana ia nyata memerlukan penambahan. Sejak tahun 1974, pegawai
dan kakitangan masih di takuk lama.
