10 DR.26.10.2021

Begitu juga tambahan Yang Berhormat dan Tuan Yang di-Pertua, kita
menjangkakan kita telah cuba mengenal pasti lebih kurang 1,000 buah tambahan Rumah
IKRAM yang akan kita buat. Oleh sebab itulah kita minta juga kerjasama daripada
kerajaan negeri, kalau ada rumah-rumah PPR yang disewa ini yang masih kosong, maka
tolonglah bersama dengan kita untuk kita berikan ruang supaya mereka yang berada di
negeri-negeri ini yang menghadapi masalah yang sama, dapat kita selesaikan beban
mereka. Sebagai contoh tambahan yang kita cadangkan ialah Sungai Melana di Johor,
Kamunting di Perak, Langkawi di Kedah dan beberapa lagi Tuan Yang di-Pertua. Terima
kasih banyak.

2. Tuan Wong Kah Woh [Ipoh Timur] minta Menteri Kesihatan menyatakan sama
ada kementerian sedang/telah mula meneliti kesesuaian dan keberkesanan penggunaan
vaksin COVID-19 bagi kanak-kanak berumur 12 ke bawah. Sama ada kementerian telah
mendapat maklumat-maklumat berkaitan daripada pengilang vaksin COVID-19.

Timbalan Menteri Kesihatan II [Datuk Aaron Ago Dagang]: Terima kasih Yang
Berhormat. Tuan Yang di-Pertua, beberapa sesi perbincangan telah diadakan oleh
Kementerian Kesihatan dengan syarikat-syarikat pengeluar vaksin COVID-19 untuk
mendapat status semasa dan data berkaitan keberkesanan serta keselamatan
penggunaan vaksin bagi golongan kanak-kanak berusia di bawah 12 tahun.

Walaupun masih belum menerima data yang diperlukan daripada syarikat-
syarikat pengeluar vaksin COVID-19, setakat ini, Jawatankuasa Pemilihan Calon Vaksin,
Kementerian Kesihatan Malaysia sedang meneliti keberkesanan dan keselamatan vaksin
ke atas populasi tersebut berdasarkan bukti-bukti saintifik melalui kajian klinikal ataupun
real world data.

Setakat ini, beberapa kajian klinikal sedang dan telah dijalankan termasuk pada
20 September 2021, pihak Pfizer-BioNTech telah mengeluarkan hasil dapatan kajian
klinikal fasa tiga untuk usia lima tahun hingga kurang daripada 12 tahun. Vaksin didapati
selamat, di toleransi dengan baik dan menunjukkan tindak balas antibodi peneutralan
yang kuat. Seterusnya, berdasarkan kenyataan media pihak Pfizer dan BioNTech pada
15 Oktober tahun ini, data kajian klinikal tersebut telah dikemukakan kepada United States
Food and Drug Administration (USFDA) dan European Medicines Agency (EMA).

Kedua, China telah meluluskan dua vaksin COVID-19 yang dihasilkan oleh
Sinovac dan Sinopharm untuk penggunaan kecemasan pada orang yang berusia tiga
tahun hingga 17 tahun. Kajian klinikal fasa satu dan dua yang dijalankan oleh mereka
mendapati vaksin tersebut selamat dan mampu merangsang tindak balas imun yang kuat
di kalangan kanak-kanak dan remaja.

Untuk makluman Yang Berhormat, calon-calon vaksin lain seperti Novavax,
Sinovac dan lain-lain, sedang dalam kajian klinikal fasa tiga bagi golongan kanak-kanak.
Malaysia telah terpilih sebagai salah satu lokasi kajian Klinikal fasa tiga vaksin Sinovac.
Kajian ini bakal dimulakan pada hujung bulan Oktober ini dan akan dijalankan di 10 lokasi
yang merangkumi lapan fasiliti di bawah Kementerian Kesihatan Malaysia, Universiti
Malaya dan UiTM. Kajian ini diselaraskan oleh Clinical Research Malaysia (CRM) dengan
penglibatan Institut Penyelidikan Klinikal (ICR). Terima kasih.

Tuan Wong Kah Woh [Ipoh Timur]: Terima kasih Yang Berhormat Timbalan
Menteri. Soalan saya, sekian maklum bahawa Malaysia, apabila kita berbincang
berkenaan dengan isu pembelian vaksin ini adalah terlambat beberapa bulan berbanding
dengan negara-negara serantau yang lain. Salah satu sebab adalah apabila Malaysia
tidak menempatkan strategic vac sebelum vaksin itu dikeluarkan ke pasaran.

Soalan saya adalah sama ada kerajaan bersedia untuk menempatkan strategic
vac untuk mendapatkan bekalan vaksin yang cepat untuk mereka yang berumur antara
lima tahun hingga 11 tahun. Terima kasih.

Datuk Aaron Ago Dagang: Seperti yang saya telah jawab tadi, Malaysia
memang masih dalam kajian dan kita terlibat dengan sepenuhnya untuk mengkaji sama
