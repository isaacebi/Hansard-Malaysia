56 DR.26.10.2021

RANG UNDANG-UNDANG PEMULIHARAAN HIDUPAN LIAR
(PINDAAN) 2021

Bacaan Kali Yang Kedua dan Ketiga

3.16 ptg.

Menteri Tenaga dan Sumber Asli [Datuk Seri Takiyuddin bin Hassan]: Tuan
Yang di-Pertua, saya mohon mencadangkan iaitu rang undang-undang bernama suatu
akta untuk meminda Akta Pemuliharaan Hidupan Liar (Pindaan) 2021 dibacakan kali
kedua sekarang.

Timbalan Yang di-Pertua [Dato’ Mohd Rashid Hasnon]: Sila teruskan bagi
ulasan.

Datuk Seri Takiyuddin bin Hassan: Tuan Yang di-Pertua, Ahli-ahli Dewan yang
dihormati sekalian, cadangan rang undang-undang atau Rang Undang-undang
Pemuliharaan Hidupan Liar (Pindaan) 2021 ini telah diluluskan oleh Jemaah menteri
dalam persidangan Jemaah Menteri pada 10 Februari tahun 2021. Seiring dengan
komitmen negara untuk terus memelihara khazanah hidupan liar negara, Akta
Pemuliharaan Hidupan Liar 2010 [Akta 716] telah diperkenalkan dan mula dikuatkuasakan
pada 28 Disember 2010 menggantikan Akta Hidupan Liar 1972 [Akta 76] yang mana telah
dimansuhkan. Akta 716 mengandungi 136 seksyen dan sembilan bahagian yang
berkaitan dengan pemuliharaan hidupan liar dan habitatnya.

Tuan Yang di-Pertua, Jabatan Perlindungan Hidupan Liar dan Taman Negara
ataupun PERHILITAN merupakan agensi yang bertanggungjawab untuk memulihara dan
menguruskan hidupan liar dan _ aktiviti-aktiviti berkaitan dengannya melalui
penguatkuasaan Akta 716 yang terpakai di Semenanjung Malaysia dan Wilayah
Persekutuan Labuan sahaja.

01520

Setelah 10 tahun pelaksanaan Akta 716, Jabatan Perlindungan Hidupan Liar dan
Taman Negara telah mengenal pasti beberapa perkara yang perlu dibuat
penambahbaikan ke atas Akta 716 ini khususnya yang melibatkan  tindakan
penguatkuasaan. Pindaan kali ini merupakan yang pertama diadakan untuk Akta 716 ini.
Pindaan yang dilaksanakan ke atas akta ini merangkumi perkara-perkara berikut.

Pertama, skop perlindungan terhadap hidupan liar yang tidak seiring dengan
perkembangan teknologi dan isu semasa. Pada masa ini tiada peruntukan yang
membolehkan tindakan diambil terhadap individu yang mengiklankan penjualan hidupan
liar di atas talian (online). Situasi ini telah menjadi faktor penggalak kepada pemburu
haram untuk mengeksploitasi hidupan liar dan menjual terus melalui platform media sosial
dan e-commerce kepada pembeli yang berminat.

Kedua, tiada peruntukan khusus bagi mengawal aktiviti melibatkan hidupan liar
yang semakin berkembang seperti rehabilitasi, latihan dan penginapan hidupan liar,
pengambilan sampel bagi tujuan penyelidikan dalam rizab hidupan liar, pengendalian
pertandingan hidupan liar, pengendalian perkhidmatan kawalan hidupan liar dan juga
penggunaan hidupan liar bagi apa-apa aktiviti keagamaan, adat dan kebudayaan.

Ketiga, tiada punca kuasa untuk kutipan fi dilaksanakan bagi aktiviti di dalam
kawasan rizab hidupan liar dan kawasan perlindungan hidupan liar. Hasil kutipan fi ini
boleh digunakan untuk penyelenggaraan fasiliti, pengurusan sampah, pembaikan laluan
pendakian dan pengurusan keselamatan pelawat.

Keempat, aktiviti hibrid hidupan liar tidak dapat dijalankan kerana spesies hibrid
dikategorikan sebagai spesies terkawal. Spesies terkawal adalah spesies apa sahaja
penggunaannya kerana sifat invasive dan berpotensi merosakkan ekosistem. Bagi
sesetengah spesies hidupan liar yang boleh dihibrid, ia berpotensi membawa keuntungan
daripada segi ekonomi dan keselamatan makanan (food security), dengan izin sekiranya
diuruskan dengan baik melalui peraturan khusus.
