DR.26.10.2021 77

Beberapa buah tempat telah dikesan oleh pakar-pakar tempatan berkenaan hal ini.
Antaranya, melibatkan hutan simpan dan Taman Negara.

Oleh itu, saya mohon agar kementerian dapat meneliti perkara ini dengan
mendalam dan tidak membiarkan isu ini berlarutan tanpa ada langkah yang tegas. Dalam
hal yang sama saya juga ingin memanjangkan perbahasan mengenai rancangan
kementerian untuk mempertingkatkan geran penyelidikan kepada pengkaji daripada
institusi pendidikan dalam negara supaya mereka sendiri dapat meneroka keunikan
spesies hidupan liar yang ada dalam negara. Sangat merugikan jika pakar-pakar tempatan
ini tidak digembleng sepenuhnya bagi memastikan mereka melakukan kajian terhadap
perkara ini sedangkan ramai pihak luar mencari ruang dan peluang untuk mencari sumber-
sumber untuk dijadikan bahan kajian mereka.

Oleh itu, amat wajar perkara ini turut diteliti bersama dalam kerajaan dalam
melakukan pindaan khususnya pada pindaan seksyen 10 ini. Seperkara lagi, saya juga
ingin tahu apakah galakan kepada golongan pelajar dan pengkaji bagi meneroka spesies
hidupan liar dalam negara bagi menambah minat mereka bagi menyertai bentuk kajian
dan penyelidikan.

Tuan Yang di-Pertua, antara tujuan utama pindaan akta ini juga adalah bagi
menangani penjualan hidupan liar atas talian yang terlalu berleluasa beberapa tahun
kebelakangan ini. Saya telah meneliti rancangan kementerian sendiri dengan
menubuhkan Unit Cybercrime di bawah Jabatan PERHILITAN selain kerjasama dengan
Suruhanjaya Komunikasi Multimedia Malaysia, para penyedia perkhidmatan
telekomunikasi serta syarikat penyedia perkhidmatan jualan atas talian bagi mengekang
jenayah penyeludupan dan penjualan hidupan liar atas talian ini.

01700

Maka dengan pindaan akta ini akan memberikan ruang penguatkuasaan yang
lebih luas kepada kementerian dan agensi yang terlibat untuk bertindak menangani
perkara ini.

Cuma apa yang menjadi persoalan adalah, apakah secara spesifik mekanisme
yang akan dilaksanakan oleh kementerian dan agensi yang terlibat, bagi menangani
aktiviti jenayah perdagangan hidupan atas talian ini?

Tambahan lagi, apa yang menjadi persoalan adalah mengenai pemberian lesen
dan permit kepada individu untuk melakukan jualan atas talian ini berdasarkan peruntukan
baharu di bawah seksyen 88(b). Adakah perkara ini menunjukkan pada masa hadapan,
ada golongan perdagangan atas talian yang dibenarkan, serta golongan yang haram
menjalankan perdagangan atas talian? Seterusnya persoalannya, bagaimana kita akan
membezakan kedua-dua golongan ini?

Tuan Yang di-Pertua, saya ingin sebut satu — kena sebut juga. Saya minta masa
sedikit kerana kalau saya tidak sebut ini, petani-petani, orang kampung akan marah
kepada saya. Di sebalik usaha konservasi yang dilakukan oleh kerajaan, saya juga ingin
mengambil perhatian mengenai isu hidupan liar yang sering kali menceroboh tanaman
penduduk tempatan.

Perkara ini sudah pun dibangkitkan oleh saya sebelum ini beberapa kali dan juga
oleh rakan-rakan Ahli Parlimen yang lain. Di mana kerajaan perlu mengambil langkah
yang serius dan segera bagi memastikan isu musuh-musuh tanaman ini dapat diatasi
dalam keghairahan kita untuk menjaga kelangsungan hidupan liar ini.

Difahamkan bahawa kerajaan telah melancarkan inisiatif Biodiversity Protection
and Patrolling Programme (BP3) yang melibatkan veteran ATM dan Orang Asli secara
contract for service bagi mengatasi isu kekurangan anggota PERHILITAN ketika ini. Saya
ingin memohon penjelasan lanjut kementerian mengenai program ini.

Saya juga ingin mendapatkan jawapan kementerian, apakah rancangan
penguatkuasaan yang akan dilakukan berkenaan perkara ini selain rancangan menambah
jumlah anggota PERHILITAN pada hari ini bagi melindungi bukan sahaja tanaman yang
diusahakan dengan titik peluh oleh penduduk tempatan, bahkan juga melibatkan
keselamatan mereka yang mungkin terancam? Walau bagaimanapun, saya mohon
menyokong. Terima kasih.
