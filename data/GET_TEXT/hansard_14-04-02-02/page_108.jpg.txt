100 DR.26.10.2021

pada akhir tahun 2016 iaitu “Reforming the Administration of Estate in West Malaysia
Towards Establishing an Effective Estate Administration Modal’ and “One-Stop Data
Centre of Wills, Assets and Liabilities’. Dapatan hasil kedua-dua kajian yang disebutkan
tadi menjurus kepada keperluan permasalahan rakyat yang perlu diatasi dengan
pengurusan harta pusaka menjadi asas kepada kajian cadangan pindaan akta ini.

01830

Sejak tahun 2016, pelbagai sesi rundingan ataupun libat urus bersama
stakeholders dalam lapangan pengurusan harta pusaka telah dilaksanakan bersama
Amanah Raya Berhad, Majlis Agama Islam, baitulmal negeri, Jabatan Peguam Negara,
Kementerian Kewangan, MAMPU, Jabatan Penilaian dan Perkhidmatan Harta (JPPH),
Majlis Peguam (Bar Council), Pejabat Tanah dan Galian Negeri, Syarikat Amanah
Kewangan dan Perbankan serta ahli akademik universiti tempatan dan swasta.

Cadangan pindaan Akta 98 juga telah dibawa ke sesi perundingan bersama
stakeholders kementerian dan agensi kerajaan, NGO, ahli akademik dan awam selaras
dengan aspirasi kerajaan kita menggalakkan penglibatan rakyat bagi pembangunan dasar
awam. Pindaan ini juga dibentangkan dan dipersetujui dalam Mesyuarat Majlis Tanah
Negara Ke-74 dan Mesyuarat Majlis Tanah Negara Ke-75. Seterusnya Rang Undang-
undang Harta Pusaka Kecil (Pembahagian) (Pindaan) 2021 ini telah dibawa,
dibentangkan dan dipersetujui dalam Jemaah Menteri pada 24 September 2021 yang lalu.

Tuan Yang di-Pertua, Ahli-ahli yang dihormati, saya ingin menerangkan secara
lebih terperinci mengenai rang undang-undang pindaan Akta 98 ini yang merangkumi
pindaan ke atas 23 seksyen sedia ada termasuk pewujudan satu bahagian baharu,
pindaan ke atas 18 seksyen sedia ada, penggantian ke atas satu seksyen dan satu jadual
serta pengenalan kepada tiga seksyen baharu. Pindaan ini dilaksanakan ke atas
merangkumi empat skop seperti berikut.

Skop yang pertama, mewujudkan tafsiran dan peruntukan baharu yang meliputi
bidang kuasa bagi penyelesaian harta pusaka kecil yang lebih meluas serta menyediakan
pelbagai alternatif untuk lebih memberi kemudahan kepada rakyat. Pindaan utama
kepada Akta 98 bagi skop ini adalah seperti berikut.

Pertama, pertukaran penggunaan nama perjawatan daripada Pentadbir Tanah
kepada Pegawai Pembahagian Pusaka. Pemakaian gelaran perjawatan yang baharu
akan mengoptimumkan peranan Pegawai Pembahagian Pusaka setakat yang dibenarkan
dalam menjalankan fungsi Akta 98 sahaja. Pemakaian gelaran yang baharu juga tidak
memerlukan pewartaan setiap pegawai yang dilantik sebagai pegawai tadbir, selain
bertujuan untuk mengelakkan kekeliruan yang kerap berlaku pada masa kini dalam
menentukan sesuatu tindakan dalam perintah yang dikeluarkan merujuk kepada isu
berhubung dengan pusaka dan sebaliknya.

Perkara ini Tuan Yang di-Pertua, kerap berbangkit memandangkan berlakunya
hal keadaan di mana pegawai yang membuat keputusan dalam pembahagian harta
pusaka si mati turut disaman sebagai pentadbir tanah yang turut merujuk kepada pegawai
yang melaksanakan urusan pendaftaran hak milik iaitu dua pihak yang menggunakan
gelaran yang sama, tetapi sebenarnya pelaksanaan urusan yang berbeza. Jadi,
pertukaran ini untuk mengelakkan kekeliruan ini.

Kedua, pewujudan peruntukan pelantikan bagi Presiden Pembahagian Harta
Pusaka, Timbalan Presiden Pembahagian Harta Pusaka dan pegawai-pegawai
pembahagian harta pusaka. Bagi tujuan ini, peruntukan Bahagian IA diperkenalkan
dengan pelantikan dibuat oleh Menteri yang bertanggungjawab terhadap akta ini bagi
menjalankan fungsi dan kuasa yang diberikan di bawah akta dalam membuat
pembahagian pusaka si mati. Pada masa kini, fungsi dan kuasa tersebut dilaksanakan
oleh pegawai lantikan Persekutuan yang diwartakan sebagai Pentadbir Tanah.

Pindaan ini diperlukan bagi memastikan pegawai yang dilantik mempunyai
pengetahuan dan kemahiran yang sepatutnya dalam pentadbiran harta pusaka yang
memerlukan keupayaan teknikal dalam membuat penyelesaian pembahagian pusaka
yang sempurna agar hak dipelihara dan undang-undang diri si mati (personal law) dapat
dipastikan keadilannya.
