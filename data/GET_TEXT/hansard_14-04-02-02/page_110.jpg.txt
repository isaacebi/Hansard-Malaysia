102 DR.26.10.2021

mualaf yang tidak berkemampuan dapat diwakili oleh pihak Majlis Agama Islam dalam
urusan pentadbiran harta pusaka yang berkaitan dengannya.

01840

Keenam, ini juga perkara baharu memasukkan lantikan sahabat wakil ataupun
next friend. Ini terutamanya kepada orang bukan Islam sebagai pihak yang boleh menjadi
pempetisyen atau pemohon sebagai wakil waris. Pindaan peruntukan subseksyen 8(1)
membolehkan wakil waris tunggal yang tidak mempunyai keupayaan di sisi undang-
undang atau dalam keadaan berpenyakit yang serius dan terlantar sakit atau bed ridden
menggunakan lantikan sahabat wakil sebagai pempetisyen atau pemohon untuk membuat
permohonan pembahagian harta pusaka si mati.

Pindaan peruntukan seksyen 10 pula merupakan penambahan dalam konteks
pelantikan penjaga sebagai wakil diri mereka yang tiada keupayaan dari segi undang-
undang dalam membolehkan prosiding perbicaraan diteruskan tanpa memprejudiskan
hak atau bahagian yang layak diwarisi daripada pembahagian harta si mati yang akan
diterima memandangkan pelantikan ini adalah bertujuan untuk menghadiri prosiding
perbicaraan pembahagian harta pusaka si mati.

Ketujuh, pelantikan pentadbir sementara. Peruntukan baharu iaitu seksyen 8C
memperkenalkan bagi pelantikan pentadbir sementara /etters of administration pendente
lite ataupun dalam bahasa sains sikit pendente lite. Itu satu kes litigation yang masih
pending di mahkamah. Dengan tujuan untuk mendapat maklumat berkenaan dengan
harta alih si mati seperti penyata kewangan si mati yang terkini di institusi kewangan yang
berkaitan. Pindaan ini dapat membantu waris untuk memperoleh maklumat harta si mati
dengan lengkap dan dapat mengelakkan harta si mati daripada terbiar yang tidak boleh
dimanfaatkan oleh pihak-pihak yang berkepentingan.

Kelapan, penjualan harta si mati mengikut konsep majoriti bahagian ataupun
majority shares. Pegawai pembahagian pusaka akan mempunyai budi bicara untuk
menjual harta yang dipertikaikan berdasarkan kehendak majoriti bahagian ataupun
majority shares yang akan diwarisi waris-waris dan mengikut ketetapan harga pasaran
atau yang lebih menguntungkan melalui pengenalan peruntukan seksyen 15(4B) dan (4A)
yang baharu A dan B yang baharu.

Dalam keadaan ini, hasil penjualan harta tersebut tetap akan dibahagikan
mengikut bahagian yang telah ditetapkan dalam undang-undang perwarisan sama ada
secara faraid bagi orang Islam dan mengikut Akta Pembahagian 1958 ataupun probate
bagi orang bukan Islam. Perkara ini turut telah dirunding dan mendapat kelulusan
bahagian syariah dan pengharmonian undang-undang Jabatan Peguam Negara termasuk
pihak pentadbiran Majlis Agama Islam negeri-negeri berdasarkan kepada maqasid
syariah dan faedah yang lebih besar. Maka peruntukan baharu ini diwujudkan secara
khusus mengenai hak yang diwarisi benefisiari sama ada berbentuk pemilikan harta fizikal
atau yang boleh digantikan dengan nilai yang setara dengannya.

Skop yang kedua adalah untuk memperbaiki struktur tadbir urus pengurusan
permohonan harta pusaka kecil melalui kaedah perundangan bagi meningkatkan
keberkesanan sistem penyampaian perkhidmatan yang optimum. Pindaan utama Akta 98
dalam skop 2 ini yang pertamanya tanggungjawab pempetisyen dan pemohon bagi
memastikan penyampaian notis pendengaran kes kepada benefisiari dan pihak
berkepentingan yang terlibat.

Kedua, pindaan peruntukan seksyen 9 dibuat bagi mengadakan peruntukan yang
jelas mengenai tanggungjawab pihak yang menjadi pempetisyen atau pemohon dalam
penerimaan notis panggilan perbicaraan yang menyatakan tarikh, masa dan tempat
perbicaraan pembahagian harta pusaka si mati akan diadakan untuk turut menyerahkan
notis berkenaan kepada waris lain yang dinyatakan di dalam senarai benefisiari dalam
petisyen permohonan.

Ketiga, kehadiran perbicaraan. Pengenalan peruntukan subseksyen 11(2A)
baharu memberi kuasa budi bicara kepada pegawai pembahagian pusaka sekiranya
dirasakan perlu untuk membataskan kehadiran bagi mengelakkan petisyen atau
permohonan pembahagian harta pusaka tidak dapat diteruskan prosiding
