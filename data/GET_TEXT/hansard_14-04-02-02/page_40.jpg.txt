32 DR.26.10.2021

Timbalan Yang di-Pertua [Dato’ Mohd Rashid Hasnon]: Ya. Sila peraturan
mesyuarat mana?

Tuan Sim Chee Keong [Bukit Mertajam]: Terima kasih Tuan Yang di-Pertua.
Saya merujuk kepada Peraturan Mesyuarat 36(12) yang telah saya bangkitkan pada sesi
yang lepas. Untuk makluman Dewan yang mulia ini saya telah menerima sepucuk surat
daripada Tuan Yang di-Pertua kepada saya bertarikh 22 Oktober tetapi saya baru terima
semalam. Jadi saya ingin ucapkan terima kasih kepada Tuan Yang di-Pertua atas surat
tersebut dan juga tindakan Tuan Yang di-Pertua minta penjelasan daripada kedua-dua
Menteri Pengangkutan dan Menteri Komunikasi dan Multimedia (KKMM) atas isu yang
telah saya bangkitkan. Akan tetapi, selepas saya meneliti surat tersebut, saya ingin kata
bahawa saya terpaksa untuk tidak bersetuju dengan petua yang telah diberikan oleh Tuan
Yang di-Pertua dalam perkara ini.

Ada tiga poin saya yang hendak bangkitkan di sini. Poin yang pertama ialah
penjelasan bertulis oleh kedua-dua Menteri tersebut seolah-olah cuba memutarbelitkan
jawapan Parlimen Yang Berhormat Menteri KKMM kepada saya pada 5 Oktober dan saya
jelaskan. Dalam jawapan Parlimen pada 5 Oktober itu, Yang Berhormat Menteri KKMM
telah berkata bahawa pemilihan negara dan keputusan untuk memintas ataupun bypass—
‘Bypass’ ini perkataan yang digunakan oleh Menteri sendiri ya— adalah keputusan syarikat
Facebook dan Google dalam Projek Apricot ini.

Faktor yang menyebabkan keputusan tersebut ialah isu pengecualian Dasar
Kabotaj yang masih belum selesai. Akan tetapi, dalam penjelasan bertulis oleh kedua-
kedua Menteri tersebut mereka telah memutar belit, Kononnya yang dimaksudkan dengan
isu pengecualian Dasar Kabotaj yang masih belum selesai ialah Jemaah Menteri belum
memuktamadkan dasar berkenaan ketika jawapan tersebut diberikan pada 5 Oktober.

Penjelasan ini Tuan Yang di-Pertua tidak masuk akal sama sekali. Ini kerana, ini
bermaksud kalau jawapan Yang Berhormat Menteri KKMM pada 5 Oktober jika dibaca
dengan menyeluruhnya dengan penjelasan tersebut maka ia akan membawa maksud
Facebook dan Google membuat keputusan tidak melibatkan ataupun bypass Malaysia
dalam Projek Apricot kerana Jemaah Menteri masih belum membuat keputusan tentang
isu pengecualian Dasar Kabotaj. Ini dah — satu percubaan untuk alihkan tiang gol Tuan
Yang di-Pertua. Kalau salah kita kena terima, 5-0 pun kita kena terima dan kita baiki. Ini
sudah alihkan tiang gol.

Dalam penjelasan— demi untuk menutup kegagalan seorang Menteri kini seluruh
Jemaah Menteri termasuk Perdana Menteri sendiri sudah terpalit dengan kegagalan
tersebut yang menyebabkan Malaysia tidak dilibatkan dalam Projek Apricot. Kalau macam
itu saya hendak Yang Amat Berhormat Perdana Menteri sendiri untuk memberikan
penjelasan kerana dua orang Menteri beliau telah menuding jari kepada Jemaah Menteri
dalam isu ini.

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat.

Tuan Sim Chee Keong [Bukit Mertajam]: Keduanya- ada tiga poin sahaja.
Keduanya, Tuan Yang di-Pertua juga telah menerima alasan Yang Berhormat Menteri
Pengangkutan bahawa pengecualian kabotaj hanya terpakai kepada _ kerja-kerja
pembaikan dan bukan pemasangan kabel laut dan oleh itu tidak terpakai dalam Projek
Apricot yang merupakan projek pemasangan. Alasan ini juga tidak boleh diterima sama
sekali kerana syarikat teknologi akan mengambil kira faktor pembaikan dalam keputusan
pemasangan kabel dasar laut itu. Mengikut satu laporan oleh bekas...

Timbalan Yang di-Pertua [Dato’ Mohd Rashid Hasnon]: Yang Berhormat Bukit
Mertajam kena cepat sikit ya saya ada urusan lain Yang Berhormat.

Tuan Sim Chee Keong [Bukit Mertajam]: ...Pengerusi MDEC, Datuk Dr. Rais
Hussin, kabel dasar laut di Malaysia ini sering kali mengalami kerosakan antara enam
hingga sembilan kali setiap tahun dalam tahun kebelakangan ini. Setiap kali berlaku
kerosakan akan mengakibatkan kerugian. Dalam kata lain, pemasangan hanya sekali,
pembaikan mungkin akan berkali-kali dalam setahun. Jika isu berkaitan pembaikan kabel
tidak diselesaikan maka syarikat teknologi seperti Facebook dan Google tidak akan
melabur berbilion-bilion untuk pemasangan kabel di negara kita.
