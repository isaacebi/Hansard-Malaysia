DR.26.10.2021 35

Yang Berhormat, saya ada menerima 10 orang pembahas dan hari ini kita ada
tiga rang undang-undang, jumlah keseluruhan ada 40 orang pembahas. Oleh itu, saya
tetapkan setiap pembahas diberikan masa lima minit dan bermula dengan Yang
Berhormat Bangi kemudian Yang Berhormat Pasir Mas, kemudian Yang Berhormat
Subang, Yang Berhormat Tebrau, Yang Berhormat Sepang. Sila Yang Berhormat Bangi
memulakannya dahulu. Sila.

12.14 tgh.

Dr. Ong Kian Ming [Bangi]: Terima kasih Tuan Yang di-Pertua kerana
memberikan peluang kepada saya untuk melibatkan diri dalam perbahasan ini. Sebagai
sedikit latar belakang, saya hendak beritahu Dewan yang mulia ini bahawa saya pernah
menjadi intern di MAS bukan Malaysia Airline tetapi Monetary Authority of Singapore pada
tahun 1998 semasa Krisis Kewangan Asia atau Asian financial crisis.

Pada masa itu, saya telah menulis kertas pendek untuk mengesyorkan
penubuhan skim insurans deposit ataupun deposit insurans skim di Singapura serupa
dengan Federal Deposit Insurance Corporation di Amerika Syarikat yang telah ditubuhkan
untuk menyelesaikan isu savings and loan dalam dekad 80-an.

Untuk makluman Dewan yang mulia ini, Perbadanan Insurans Deposit Malaysia
(PIDM) telah ditubuhkan pada Ogos 2005 iaitu beberapa bulan sebelum penubuhan
Deposit Insurance Scheme Corporation di Singapura pada Oktober 2005. Dalam hal ini,
saya hendak mengucapkan tahniah kerana kami lebih proaktif berbanding dengan
Singapura untuk isu ini.

Saya hendak mengambil kesempatan ini untuk mengemukakan tiga soalan yang
melibatkan pindaan Akta PIDM 2011. Walaupun soalan-soalan ini mungkin lebih sesuai
untuk dikemukakan semasa perbahasan peringkat Jawatankuasa, saya ingin memberi
penjawat awam lebih masa untuk menyediakan jawapan kepada soalan-soalan ini, jadi
saya membangkitkan isu ini sekarang.

Isu yang pertama ialah berkenaan dengan komposisi lembaga pengarah PIDM
ataupun board of directors. Saya memang menyokong klausa empat pindaan ini iaitu
untuk menyatakan dengan lebih terperinci kepakaran dan juga latar belakang yang
diperlukan untuk dilantik sebagai ahli lembaga pengarah PIDM serta pelantikan pengarah
ganti sekiranya pengarah yang dilantik tidak dapat menghadiri mesyuarat lembaga
pengarah.

Keahlian semasa untuk lembaga pengarah PIDM sememangnya saya rasa
adalah orang yang pakar dan terdiri daripada individu yang mempunyai pengalaman yang
relevan daripada sektor awam dan juga swasta. Saya juga perlu menyatakan bahawa lima
daripada sembilan orang pengarah adalah wanita. Jadi, tahniah kerana kita ada majoriti
wanita dalam lembaga pengarah PIDM.

Akan tetapi, saya ingin menegaskan bahawa tujuh orang daripada sembilan orang
pengarah yang dilantik adalah lantikan Menteri Kewangan termasuk pengerusi. Tadi
Timbalan Menteri telah mengatakan bahawa sistem kewangan dan juga landskap
kewangan amat rumit sekarang dan saya rasa memandangkan bahawa PIDM mempunyai
42 buah bank dan 50 buah syarikat insurans sebagai ahlinya, bukankah lebih sesuai untuk
industri bank dan industri insurans melalui persatuan industri mereka seperti Association
of Banks in Malaysia (ABM), Persatuan Insurans Hayat Malaysia ataupun Life Insurance
Association of Malaysia dan juga Persatuan Insurans Am Malaysia (PIAM) untuk melantik
wakil mereka kepada lembaga pengarah.

Saya rasa ada ramai pesara bank dan juga insurans yang ada pengalaman yang
sesuai untuk menjadi lembaga pengarah untuk mewakili sektor-sektor insurans dan juga
perbankan kerana pengalaman mereka boleh digunakan untuk mengawal selia industri ini
dengan lebih baik. Saya juga hendak menyatakan bahawa seksyen 11 dalam akta ini
hanya menyatakan bahawa sekurang-kurangnya seorang sahaja daripada ahli lembaga
yang dilantik oleh Menteri harus mempunyai pengalaman dalam sektor perbankan
ataupun kewangan yang berkaitan.
