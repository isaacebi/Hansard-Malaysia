44 DR.26.10.2021

12.56 tgh.

Tuan Abdul Latiff bin Abdul Rahman [Kuala Krai]: Bismillahi Rahmani Rahim.
Terima kasih Tuan Yang di-Pertua kerana memberi ruang kepada saya untuk mengambil
bahagian dalam perbahasan Rang Undang-undang Perbadanan Insurans Deposit
Malaysia (Pindaan) pada kali ini.

Tuan Yang di-Pertua, saya ingin menyentuh beberapa perkara berkaitan dengan
pindaan Rang Undang-undang PIDM ini. Pertama ialah berkaitan dengan pengurusan
kumpulan dana PIDM. Saya amat bersetuju dengan usaha yang dibuat oleh PIDM yang
menguruskan cara berasingan kumpulan dana Islam daripada konvensional. Saya
cadangkan pihak PIDM agar dapat terus berusaha bagi memastikan semua urusan
khususnya melibatkan orang Islam agar patuh syariah ataupun syariah compliance agar
manfaat yang diterima nanti adalah halal.

Besar jasa kerajaan melalui PIDM ini jika dapat memastikan rakyat khususnya
umat Islam mendapat manfaat daripada sumber yang halal. Kempen-kempen kesedaran
perlu sentiasa dimainkan agar umat Islam dapat menggunakan kemudahan yang
disediakan ini. Banyak petunjuk dalam Al-Quranul Karim dan juga hadis Nabi SAW
berkaitan dengan takaful ini.

Antaranya ialah ayat yang biasa kita baca, [Membaca sepotong ayat Al-Quran] “...
dan hendaklah kamu bertolong-tolongan untuk membuat kebajikan dan bertakwa dan
jangan kamu  bertolong-tolongan pada melakukan dosa ataupun maksiat dan
pencerobohan.” Surah al-Maidah, ayat yang kedua.

lsu yang kedua ialah Tuan Yang di-Pertua berkaitan dengan lambatnya mendapat
claim ataupun tuntutan. Kegusaran rakyat Malaysia berkaitan dengan insurans dan juga
takaful ialah kelambatan untuk mendapatkan tuntutan ataupun claim. Setiap kali berlaku
kemalangan ataupun kecelakaan ataupun musibah, untuk tuntutan kemalangan kecil
hampir dua minggu diperlukan untuk diselesaikan. Malahan ia boleh mencecah berbulan.
Begitu juga dengan tuntutan yang lebih besar ataupun fotal lost. Tentunya ia memakan
masa yang sangat panjang.

Saya difahamkan antara punca utama ialah ketidakcukupan pegawai penyiasat
ataupun adjuster insurans. Saya ingin mencadangkan agar perkara ini diperbaiki sesegera
mungkin. PIDM perlu memastikan setiap syarikat insurans mempunyai pegawai yang
cukup dan juga pegawai penyiasat yang cukup untuk mengelakkan kelewatan
pembayaran tuntutan ini. Rakyat di bawah sering mengungkapkan dan menjadi bualan di
kedai kopi bahawa syarikat insurans ini masa bayar perlu cepat tetapi masa hendak claim
selalunya lambat.

Tuan Yang di-Pertua, isu yang ketiga ialah harga insurans ataupun takaful antara
syarikat yang berbeza. Kadar premium insurans dan takaful antara syarikat insurans tidak
selaras dan jauh berbeza. Ini menyebabkan rakyat terpaksa membayar lebih apabila
syarikat insurans tersebut tiada wakilnya dalam kawasan tersebut.

Saya ambil contoh mudah. Misalnya syarikat insurans ‘A’ yang menawarkan harga
yang lebih rendah untuk kenderaan yang sama. Namun kerana syarikat tersebut tiada di
kawasan tersebut, maka rakyat terpaksa memilih syarikat ‘B’ untuk membayarnya. Saya
memohon pihak PIDM membuat satu penyelarasan harga agar setiap syarikat mempunyai
kadar harga yang sama ataupun jurang perbezaan yang tidak jauh.

Tuan Yang di-Pertua, isu yang keempat dalam ucapan saya ini ialah harga
insurans kereta lama. Kadar insurans untuk kereta lama, kereta tahun lama misalnya
tahun 80-an ataupun 90-an yang sangat tinggi. Malah sesetengahnya lebih tinggi daripada
kereta yang tahunnya 2000 ke atas.

Kebanyakan mereka yang menggunakan kenderaan yang lama ini tentunya di
kalangan mereka yang miskin dan juga yang tidak mampu untuk membeli kereta baharu.
Lebih memeritkan tuntutan ataupun claim untuk kereta lama sangat rendah, malah ada
yang tidak layak. Jadi, apakah langkah yang akan diambil oleh kerajaan dalam membantu
rakyat di bawah sana dalam isu khususnya isu ini?
