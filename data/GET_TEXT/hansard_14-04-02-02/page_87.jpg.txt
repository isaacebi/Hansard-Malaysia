DR.26.10.2021 79

Kaki dan ekor gajah juga mendapat permintaan yang tinggi serta tawaran harga lumayan
selain gading yang sering dikaitkan sebagai punca utama haiwan itu dibunuh.

Saya juga difahamkan, adanya penglibatan orang-orang tempatan yang menjadi
orang tengah dalam kegiatan pemburuan haram. Apakah inisiatif-inisiatif kerajaan untuk
memberi kesedaran kepada orang-orang tempatan supaya tidak membantu pemburu-
pemburu dalam kegiatan haram? Ini adalah kerana orang tempatan lebih faham tentang
selok-belok hutan dan tahu secara terperinci mengenai laluan-laluan gajah.

Setakat ini, berapakah orang yang telah diberikan lesen pemburuan yang sah di
seluruh negara? Saya juga ingin tahu, berapakah gajah yang telah mati disebabkan
terpijak jerat, termakan racun, konflik di antara manusia dan gajah.

Tuan Yang di-Pertua, kerajaan harus bertindak dengan tegas terhadap
pemburuan haram dan menyelesaikan konflik manusia dengan gajah bagi mengelak
haiwan itu menerima nasib yang sama seperti badak Sumatera yang pupus.

Tuan Yang di-Pertua, saya ingin tahu, berapakah jumlah gajah dan jenisnya di
Semenanjung Malaysia, Sabah dan Sarawak setakat hari ini? Jika boleh, berikan statistik
10 tahun yang lalu untuk membuat perbandingan. Apakah usaha-usaha kerajaan untuk
memastikan supaya habitat gajah tidak diganggu secara sewenang-wenangnya dengan
membuka kawasan-kawasan hutan bagi tujuan penempatan, perladangan, pertanian, dan
perindustrian?

Bagaimanakah pihak berkuasa mengambil inisiatif untuk memastikan gajah liar
mempunyai makanan yang cukup dan tidak mengganggu manusia dan menimbulkan
konflik yang akhirnya memudaratkan spesies tersebut?

Bagaimanakah kerajaan membantu menyelesaikan konflik antara gajah dan
manusia supaya haiwan itu tidak dibunuh kerana kemarahan atau perasaan balas dendam
kerana merosakkan harta benda, ladang dan pertanian?

Gajah merupakan khazanah negara yang boleh menggiatkan ecotourism. Apakah
usaha-usaha kerajaan dalam mempromosikan ecotourism ini tanpa memudaratkan
habitat dan kebebasan haiwan sebagai hidupan liar?

Apakah rancangan kerajaan untuk menambahkan populasi gajah dalam tempoh
10 tahun akan datang? Apakah penyelidikan dan pembangunan R&D yang telah, sedang
dan akan dilakukan oleh pihak kerajaan, pihak swasta dan institusi-institusi pendidikan
berhubung dengan pemeliharaan dan pemuliharaan gajah liar di negara kita? Sekian,
terima kasih.

Tuan Yang di-Pertua: Terima kasih Yang Berhormat Batu Gajah. Oh, patutlah
banyak bercakap tentang gajah. Dari Batu Gajah. [Ketawa] Yang Berhormat Sik.

5.09 ptg.

Tuan Ahmad Tarmizi bin Sulaiman [Sik]: Assalamualaikum warahmatullah.
Terima kasih Tuan Yang di-Pertua. Tahniah kepada kementerian di atas usaha untuk kita
membuktikan komitmen terus menjaga unsur alam hidupan liar yang kita pastikan akan
terus terpelihara.

01710

Pertama saya ingin bangkitkan berkaitan dengan aktiviti pemburuan haram yang
banyak menggunakan peralatan senapang angin yang sebahagiannya mereka
menyeludup daripada negara jiran. Jadi, persoalan saya adakah pihak Jabatan
Perlindungan Hidupan Liar dan Taman Negara Semenanjung Malaysia ini selepas
pindaan akta ini ada kuasa yang secukupnya untuk membendung ataupun memastikan
bahawa tiada ada penyeludupan senjata haram ini untuk pemburuan hidupan-hidupan
liar?

Kedua, kementerian melalui pusat pendidikan perlu mengemas kini senarai
spesies binatang yang terancam yakni termasuk dalam kempen atau program haiwan
angkat di zoo-zoo yang ada di seluruh negara. Jadi, sejauh manakah kempen tersebut
berjaya menyelesaikan isu kepupusan beberapa spesies hidupan liar ini?
