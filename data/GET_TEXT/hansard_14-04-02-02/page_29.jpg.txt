DR.26.10.2021 21

dengan keadaan di mana Balai Polis Pokok Sena itu 13 anggota, dia terpaksa menjaga
satu daerah yang pesat membangun dengan ada penjaranya dengan ada kawasan
perindustriannya, perumahannya makin bertambah. Saya fikir sudah sampai masa dia
untuk dinaikkan taraf menjadi IPD baharu untuk membolehkan ada lebih menjamin
keselamatan di kawasan daerah Pokok Sena.

Tuan Yang di-Pertua: Terima kasih.

Dato’ Sri Dr. Haji Ismail bin Haji Mohamed Said: Terima kasih Yang Berhormat
Pokok Sena. Betul Yang Berhormat, kita sebenarnya mengkaji dan melihat tentang
keperluan bukan sahaja balai polis dinaikkan taraf sebagai ibu pejabat polis daerah, tetapi
balai-balai polis ini kita ada tiga kategori. Kategori C, B dan A. Kita sedang mematikan
supaya balai polis C ini kita naikkan kepada gred balai polis B dan B kita naikkan gred
kepada A.

Bermakna kalau DSP untuk kategori C, Superintenden untuk balai polis B dan
ACP untuk balai polis IPD. Tentang kedudukan Balai Polis Pokok Sena hendak dinaikkan
sebagai IPD, saya akan merujuk kepada keperluan dan akan berbincang dengan
Kementerian Dalam Negeri. Terima kasih Yang Berhormat.

Tuan Yang di-Pertua: Terima kasih. Seterusnya Yang Berhormat Tuan Chong
Chieng Jen.

6. Tuan Chong Chieng Jen [Stampin] minta Menteri Perdagangan Dalam Negeri
dan Hal Ehwal Pengguna menyatakan berapa akan diperuntukkan pada tahun 2022 di
bawah Program Skim Rasionalisasi Harga Minyak (COSS) dan berapa akan
diperuntukkan untuk Sarawak. Apakah jangkaan Kementerian tentang harga PBD Palm
Olien untuk tahun 2022 dan berapa metrik tan minyak masak akan dapat dibekalkan di
bawah program ini.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Tuan Yang di-Pertua, saya
serta Gabungan Parti Sarawak ingin turut serta mengucapkan selamat hari jadi kepada
Tuan Yang di-Pertua.

Tuan Yang di-Pertua: Terima kasih.

Dato Sri Alexander Nanta Linggi: Tuan Yang di-Pertua, untuk makluman Ahli
Yang Berhormat Stampin yang bertanya, berdasarkan ketetapan semasa jumlah kuota
yang akan diperuntukkan bagi pelaksanaan Program Skim Penstabilan Harga Minyak
Masak adalah 60,000 tan metrik sebulan. Bagi negeri Sarawak kuota yang ditetapkan
adalah sebanyak 4,217 tan metrik sebulan. Penetapan kuota dibuat berdasarkan nisbah
penduduk dan penggunaan minyak masak pada kadar 1.5 ataupun satu setengah
kilogram sebulan per kapita.

Seperti mana semua Ahli Yang Berhormat sedia maklum, harga RBD iaitu refined
bleach deodorized palm olein bergantung kepada harga minyak sawit mentah yang mana
ianya bergantung kepada penawaran dan permintaan. Bagi tahun 2022, KPDNHEP telah
membuat unjuran purata harga RBD palm olein di sekitar RM4,500 setan metrik dan
dengan jumlah pembekalan minyak masak yang sama iaitu untuk 60,000 tan metrik
sebulan. Sekian, terima kasih.

Tuan Yang di-Pertua: Terima kasih, soalan tambahan pertama.

Tuan Chong Chieng Jen [Stampin]: Terima kasih Yang Berhormat Menteri.
Program Rasionalisasi Harga Minyak ini adalah untuk pembekalan satu kilogram paket
minyak di pasaran pada harga RM2.50. Akan tetapi apa yang saya teliti adalah walaupun
kita telah memperuntukkan RM400 juta untuk tahun ini tetapi sejak PN ambil alih kerajaan,
nampaknya itu pembekalan satu kilogram paket minyak adalah amat kekurangan di
pasaran termasuk di Kuching, Sarawak juga. Saya teliti apa yang disebutkan oleh Yang
Berhormat Menteri adalah yang diperuntukkan untuk Sarawak ini adalah kurang daripada
10 peratus yang diperuntukkan oleh kementerian.
