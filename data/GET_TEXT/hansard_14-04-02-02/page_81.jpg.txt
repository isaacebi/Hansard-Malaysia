DR.26.10.2021 73

4.37 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua,
izinkan saya untuk menyertai perbahasan ini. Tuan Yang di-Pertua, saya ingin
mengucapkan tahniah dan syabas kepada Kementerian Tenaga dan Sumber Asli yang
berjaya membentangkan rang undang-undang yang tertangguh sekian lama. Izinkan saya
memetik slogan, ‘Hidupan Liar Untuk Generasi Akan Datang’ yang terdapat pada laman
web Jabatan Perlindungan Hidupan Liar dan Taman Negara. Malangnya, ia tidak
memenuhi aspirasi sebagai pemuliharaan hidupan liar kerana haiwan seperti monyet,
gajah, tapir, harimau, musang, orang utan dan lain-lain tidak diberikan kawasan atau
tempat bagi pembiakan haiwan yang hampir pupus.

Dalam konteks Kamus Dewan dan Pustaka, pemuliharaan yang membawa
maksud suatu proses usaha atau perbuatan yang sedang dipergiat untuk memelihara
serta memulihkan. Oleh yang demikian, kerajaan perlu ada pelan tindakan utama bagi
memastikan hidupan liar dapat dipelihara dengan baik tanpa membinasakannya.

Tuan Yang di-Pertua, hidupan liar semakin pupus atas sebab musnahnya
kawasan pembiakan habitat bagi tujuan projek perumahan, pertanian dan lain-lain.
Kekurangan makanan menyebabkan hidupan liar keluar mencari makanan sehingga
memusnahkan pertanian dan juga merosakkan harta benda rakyat. Manusia yang tiada
sikap simpati terhadap kesengsaraan hidupan liar akan menghalau dengan cara yang
kejam sehingga ada yang memberikan racun kepada hidupan liar untuk tujuan
membunuh. Sebagai contohnya, monyet yang berkeliaran dilanggar mati ketika melintas
di lebuh raya untuk mencari sumber makanan yang telah tiada. Oleh itu, bilangan hidupan
liar semakin berkurangan akibat tiada rantaian makanan.

Tuan Yang di-Pertua, Malaysia masih belum mengharamkan aktiviti memburu.
Ramai yang memperoleh lesen senjata api untuk tujuan memburu tanpa pengawalan
sehingga hidupan liar mengalami kepupusan.

01640

Saya berharap satu hari nanti kerajaan akan mengharamkan aktiviti memburu
kerana boleh mendatangkan banyak keburukan serta menjejaskan rantaian makanan
hidupan liar. Sebelum itu, saya memohon agar langkah proaktif perlu diambil bagi
mengawal lesen atau permit untuk tujuan memburu. Banyak hidupan liar telah dijual
sebagai haiwan peliharaan di media sosial dan juga di kedai. Kerajaan dalam usaha untuk
membanteras aktiviti penjualan hidupan liar melalui media sosial. Pada masa yang sama,
harus juga menasihatkan pihak berkuasa tempatan untuk menghentikan kelulusan lesen
atau permit kedai haiwan peliharaan.

Tuan Yang di-Pertua, saya juga memohon penjelasan kepada Yang Berhormat
Menteri, di mana restoran yang menghidangkan makanan daripada hidupan liar semakin
berleluasa walaupun undang-undang yang melarangnya telah sedia ada. Kerajaan harus
mengkaji semula kelemahan atau kecuaian dalam memantau aktiviti haram tersebut.

Banyak undang-undang di Malaysia ini telah digubal untuk tujuan
penambahbaikan tetapi adalah tidak adil sekiranya peningkatan penalti atau denda bagi
sesuatu kesalahan dinaikkan dan diperketatkan. Walhal tiada tindakan penguatkuasaan
yang menyeluruh bagi membendung aktiviti ini. Lagi teruk sekiranya peningkatan penalti
atau denda menjadi alasan pesalah menyuapkan pegawai penguat kuasa seperti mana
yang biasa berlaku sebelum ini. Saya berpendapat menaikkan penalti atau denda bukan
satunya jalan penyelesaian. Menguatkuasakan undang-undang adalah cara terbaik dalam
menangani isu ini.

Akhirnya, saya masih menyokong rang undang-undang ini walaupun ada perkara
yang masih tercicir dalam penggubalan. Terima kasih.

Tuan Yang di-Pertua: Terima kasih. Seterusnya selepas ini ialah Yang
Berhormat Kepong dan dituruti oleh Ahli-ahli Yang Berhormat berikut. Selepas Yang
Berhormat Kepong, Yang Berhormat Dungun, Yang Berhormat Hulu Selangor, Yang
Berhormat Tumpat, Yang Berhormat Batu Gajah, Yang Berhormat Sik, Yang Berhormat
Beruas, Yang Berhormat Baling, Yang Berhormat Hulu Langat, Yang Berhormat Padang
Serai dan kemudiannya baru saya mendapat nota daripada Yang Berhormat Kangar dan
