DR.26.10.2021 107

Tuan Mohamed Hanipa bin Maidin [Sepang]: Hendak cerita tentang wasiat,
hibah dan sebagainya tetapi oleh kerana masa yang agak terhad, saya mohon apa yang
saya bangkitkan ini, kalau boleh pihak kementerian betul-betul mengambil kira ini. Ini
disebabkan saya risau bila tidak diambil kira ini semua, dia akan menimbulkan masalah
khususnya kepada orang Islam sebab orang Islam very particular in every single cent yang
dia belanjakan sebab ia melibatkan harta orang yang telah meninggal dunia. Sekian,
terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sepang. Sekarang saya jemput Yang Berhormat Pasir Mas.

7.04 mlm.

Tuan Ahmad Fadhli bin Shaari [Pasir Mas]: Bismillahi Rahmani Rahim.
Assalamualaikum warahmatullahi wabarakatuh. Tuan Yang di-Pertua, saya ucapkan
terima kasih diberikan peluang untuk turut membahaskan Rang Undang-undang Harta
Pusaka Kecil (Pembahagian) (Pindaan) 2021. Saya mulakan dengan hadis. Nabi SAW
bersabda, [Membaca sepotong Hadis]. Bermaksud, “Pelajarilah ilmu faraid serta
ajarkanlah kepada orang lain kerana sesungguhnya ilmu faraid setengah daripada ilmu
yang akan dilupakan dan ilmu pertama yang akan diangkat dari umatku”. Hadis
diriwayatkan oleh Ibnu Majah.

Tuan Yang di-Pertua, rekod Jabatan Ketua Pengarah Tanah dan Galian
menunjukkan tidak kurang daripada sekurang-kurangnya RM60 bilion harta pusaka yang
masih belum dituntut. Jadi, perjuangan untuk memastikan harta pusaka ini dapat
diagihkan dengan cara yang betul dan dapat dicairkan dengan secepat mungkin adalah
merupakan satu perjuangan yang perlu di dokong oleh semua pihak.

Saya memerhatikan dan mendengar satu per satu ucapan yang dikemukakan,
yang diucapkan oleh Yang Berhormat Menteri sebentar tadi. Saya melihat hasrat yang
baik daripada pihak kerajaan namun di sana, saya fikir ada beberapa perkara yang boleh
untuk kita sentuh dan kita boleh highlightkan dalam isu pembahagian harta pusaka ini.

Pertama ialah isu birokrasi dan bidang kuasa. Apabila berlaku kematian,
persoalan yang sering kali menjadi kekeliruan ialah sama ada waris perlu merujuk kepada
Amanah Raya, Unit Bahagian Pusaka Pejabat Tanah, Mahkamah Syariah atau
Mahkamah Tinggi. Ini kerana keempat-empat institusi tersebut mempunyai hubung kait
dengan urusan bahagian harta pusaka. Mereka tidak dapat memahami tentang bidang
kuasa, saya maksudkan rakyat tidak dapat memahami bidang kuasa setiap institusi
tersebut. Ini menunjukkan bahawa keberkesanan pendidikan dan kesedaran di kalangan
rakyat masih rendah dan perlu ditambah baik seiring dengan melancarkan proses
birokrasi sedia ada.

Antara kunci kekeliruan ini adalah apabila jumlah harta pusaka kecil ini melebihi
jumlah anggaran selepas penilaian. Waris-waris sekali lagi dikehendaki membuat
permohonan baharu mengikut kaedah mahkamah dalam bidang kuasa yang berbeza.
Justeru, saya mencadangkan bahawa terdapat keperluan agar empat buah institusi ini
disatukan dan pengurusan harta pusaka diletakkan di bawah satu bumbung bagi
menjimatkan masa dan kos memproses hal berkaitan harta pusaka ini.

Saya dengar tadi bahawa bagaimana proses konsultasi sejak tahun 2016, telah
diadakan oleh pihak kerajaan bersama wakil daripada Amanah Raya, pihak mahkamah,
Jabatan Peguam Negara, Majlis Agama Islam, Baitulmal, PTG Negeri, Pejabat Tanah
Daerah, MOF, Bahagian Hal Ehwal Undang-undang, Badan Peguam Malaysia dan
sebagainya. Namun sekalipun demikian, dalam banyak pemegang taruh yang terlibat itu,
empat pihak ini saya kira perlu untuk difikirkan, disatukan di bawah satu bumbung untuk
memudahkan rakyat, khususnya umat Islam melakukan proses terhadap tuntutan harta
pusaka.

Kedua Tuan Yang di-Pertua, tiada penyelarasan undang-undang bagi wasiat di
setiap negeri. Enakmen Wasiat Orang Islam telah digubal bagi membolehkan rujukan
dibuat berkaitan hukum wasiat. Walau bagaimanapun, hanya tiga buah negeri sahaja
yang menggubal iaitu negeri Melaka, Selangor dan Negeri Sembilan.
