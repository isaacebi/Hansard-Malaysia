DR.26.10.2021 121

Jadi dalam hal ini, kerajaan perlu memberi fokus kepada keperluan pertambahan
perjawatan melibatkan urusan pembahagian pusaka kecil yang mana secara logiknya
setiap antara kita ini akan melaluinya, semuanya akan menjadi orang yang meninggalkan
harta. Kementerian memohon agar pihak Jabatan Perkhidmatan Awam (JPA) memberi
keutamaan apabila rang undang-undang diluluskan agar perkhidmatan yang ditawarkan
oleh kerajaan kepada rakyat berjalan dengan efektif dan merealisasikan penyampaian
yang optimum kepada rakyat dan memenuhi objektif pindaan akta ini.

Pertanyaan daripada Yang Berhormat Ipoh Timur, justifikasi peningkatan
daripada RM2 juta kepada RM5 juta. Kementerian mengambil kira kenaikan nilaian ini
selepas mendapat pandangan terutamanya dari Jabatan Penilaian Perkhidmatan Harta
(JPPH) yang mana jumlah RM65 juta tersebut adalah bersesuaian dengan peningkatan
nilai hartanah semasa. Kali terakhir pindaan ini dilakukan pada tahun 209 sebagaimana
kita maklum, RM600,000 kepada RM2 juta. Jadi, itu pun sudah menjadi suatu yang lumrah
RM2 juta seorang yang mati meninggalkan harta sejumlah tersebut.

Yang Berhormat Ipoh Timur juga bertanya bolehkah sesuatu harta tak alih yang
dicagarkan kepada pihak bank terus dibuat perintah pembahagian melalui borang ‘E’ dan
bukannya surat mentadbir iaitu borang ‘F’. Saya ingin menyatakan bahawa pemberian
surat kuasa tadbir adalah bagi memudahkan waris si mati membuat pelepasan gadaian
pada harta si mati yang tersebut terlebih dahulu sebelum sesuatu harta si mati dapat
diturun milik. Kepentingan pihak memegang gadaian seperti bank sebagai antara pihak
yang mempunyai kepentingan ke atas harta si mati.

Yang Berhormat Tuan Yang di-Pertua, Yang Berhormat Alor Setar bertanya
mengenai jika ada konflik antara dua orang adik-beradik, seorang mahu menggunakan
khidmat Amanah Raya Berhad (ARB) dan seorang JKPTG. Macam mana kalau ada
pertindihan? Di Malaysia ini terdapat tiga buah agensi yang menguruskan harta pusaka
iaitu Mahkamah Tinggi, Amanah Raya Berhad (ARB) dan bahagian pusaka.

Ketiga-tiga ini akan menerima mana-mana permohonan akan membuat notifikasi
kepada bahagian kuasa mati Central Registry di Mahkamah Tinggi sebagai contoh di
Jalan Duta itu ada Central Registry. Jadi, mana-mana permohonan yang masuk dahulu
akan dikira sebagai permohonan pusaka yang pertama diuruskan oleh agensi berkenaan.
Justeru, tidak akan berlaku pertindihan di antara agensi yang berbeza dalam permohonan
harta pusaka si mati yang sama.

Yang Berhormat Rasah bertanya berkenaan pelantikan presiden pembahagian
pusaka, adakah ia satu lantikan politik ataupun pegawai kerajaan. Saya ingin menyatakan
bahawa lantikan di bawah RUU ini khususnya seksyen 2(3) merujuk kepada pelantikan di
kalangan pegawai pembahagian pusaka iaitu penjawat awam di bawah bahagian
pembahagian pusaka. Tidak timbullah isu Ahli Parlimen Baling kah dan sebagainya, Yang
Berhormat Kapit kah— tidak ada. Ini pegawai kerajaan semua.

Yang Berhormat Alor Setar juga meminta supaya diadakan tafsiran next of friend
atau next friend yang akan dijelaskan di dalam— ini akan dijelaskan dalam garis panduan
penetapan kriteria next of friend yang akan mengikut tafsiran sedia ada di bawah undang-
undang dan juga kes-kes mahkamah yang telah diputuskan.

Yang Berhormat Tebrau bertanya mengapa nilai RM2 juta, tidak cukup untuk
menyelesaikan masalah, apakah kajian telah dibuat dan apakah pemegang taruh
semuanya terlibat. Jawapannya ialah nilaian RM2 juta dalam bidang kuasa sedia ada
adalah mencukupi. Walau bagaimanapun, sebagai agensi yang menguruskan majoriti kes
pusaka di Malaysia, tuntutan rakyat Malaysia untuk meningkatkan bidang kuasa kepada
nilai yang lebih tinggi selaras dengan peningkatan jumlah nilaian harta semasa.

Kajian konsultasi bersama pemegang taruh telah dibuat sepanjang tahun 2017
sebagaimana yang dimaklumkan tadi di awal pembentangan saya melibatkan Majlis
Peguam, pejabat tanah, syarikat amanah, majlis agama negeri termasuk pihak Jabatan
Peguam Negara.

Tuan Yang di-Pertua, terakhirnya Yang Berhormat Pasir Gudang bertanyakan
mengenai majlis agama Islam sebagai pempetisyen, bolehkah membantu kes-kes pusaka
yang belum selesai. Dalam hal ini, majlis agama Islam sudah tentulah akan memainkan
peranan sebagai pempetisyen ataupun pemohon. Sebelum ini tidak boleh ataupun
