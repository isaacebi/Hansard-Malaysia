DR.26.10.2021 101

Ketiga, perluasan bidang kuasa harta pusaka kecil. Ini penting Tuan Yang di-
Pertua, meliputi semua jenis harta dan peningkatan nilaian keseluruhan harta pusaka si
mati daripada RM2 juta kepada RM65 juta. Bidang kuasa harta pusaka kecil diperluaskan
lagi meliputi semua jenis harta dan tidak lagi tertakluk kepada syarat si mati mesti
meninggalkan harta tak alih seperti sedia ada melalui pindaan subseksyen 3(2). Setakat
ini hanya harta tak alih sahaja di bawah undang-undang ini.

Pindaan ini akan memberi kemudahan kepada kelompok rakyat yang tidak
mempunyai harta tak alih seperti rumah dan tanah. Sebagai contohnya, si mati hanya
mempunyai kenderaan ataupun wang simpanan sahaja. Itu dipanggil movable property
(harta alih). Maka kini, waris si mati yang tidak mempunyai harta tak alih boleh mendapat
perkhidmatan pembahagian pusaka daripada kerajaan berbanding sebelum daripada ini.
Sudah dibolehkan.

Cadangan pindaan dalam peningkatan nilaian adalah bersesuaian dengan
tuntutan kenaikan nilaian hartanah semasa untuk memenuhi keperluan rakyat dalam
urusan pembahagian harta pusaka si mati. Kali terakhir peningkatan bidang kuasa dalam
nilaian harta pusaka kecil adalah pada tahun 2009 iaitu nilaiannya naik daripada RM600
ribu kepada RM2 juta. Itu tahun 2009, lebih daripada 10 tahun yang lalu. Maka, sudah
tentulah peningkatan nilaian ini wajar diadakan, dipertingkatkan dengan kadar semasa
yang lebih sesuai. Kerajaan mencadangkan dalam lingkungan RM6 juta.

Cadangan peningkatan ini juga dapat memberi lebih kemudahan kepada rakyat
apabila tidak perlu menguruskan pembahagian harta pusaka di mahkamah yang
memerlukan mereka mendapat khidmat guaman dan jumlah kos yang lebih tinggi.
Pindaan turut memberi peluang kepada waris si mati yang meninggalkan harta alih yang
masih mempunyai liabiliti untuk mendapat autoriti perundangan bagi menguruskannya.

Dalam situasi sedia ada, terdapat kelompongan atau lakuna perundangan apabila
waris yang terkesan ini dinafikan untuk mendapat penyelesaian perundangan atas alasan
harta berkenaan masih mempunyai hutang dan belum dimiliki si mati sepenuhnya. Masih
menjadi milik bank sebagai contohnya.

Sekiranya hanya harta ini sahaja yang ditinggalkan si mati sebagai pusakanya,
perkara ini mendorong kepada peningkatan pengeluaran perintah palsu. Ini berlaku
berleluasa apabila rakyat dalam kelompok ini tidak mempunyai penyelesaian untuk
mendapat autoriti bagi menyelesaikan harta peninggalan si mati yang masih mempunyai
hutang.

Keempat, kuasa untuk mendengar petisyen oleh Pegawai Pembahagian Pusaka
walau di mana jua ia dikemukakan dalam sesebuah negeri tersebut. Peruntukan seksyen
4 dalam Akta 98 dipinda bagi membolehkan Pegawai Pembahagian Pusaka mempunyai
kuasa mendengar petisyen yang dikemukakan di hadapannya walau di mana juga
petisyen tersebut difailkan dalam negeri yang sama.

Misalnya difailkan di satu daerah lain, maka boleh didengar di daerah mana-mana
juga, asal dalam negeri yang sama. Pada masa ini, Pentadbir Tanah hanya boleh
mendengar petisyen di daerah yang mana harta tersebut berada sahaja.

Pindaan membolehkan rakyat mendapat kemudahan untuk memfailkan petisyen
di mana-mana daerah dalam negeri yang mempunyai harta pusaka si mati dan negeri di
mana petisyen paling awal difailkan akan mempunyai bidang kuasa eksklusif untuk
mendengar petisyen pembahagian harta pusaka si mati bagi semua harta. Ini
membolehkan waris untuk membuat pilihan lebih awal memfailkan petisyen yang akan
memudahkan akses baginya dan ahli keluarga yang lain untuk hadir bagi pendengaran
pembahagian harta pusaka si mati kelak.

Kelima, memasukkan peranan baharu bagi Majlis Agama Islam Negeri sebagai
pempetisyen atau pemohon. Perkara ini melalui pindaan peruntukan subseksyen 8(1)
yang memberi peluang kepada Majlis Agama Islam Negeri memainkan peranan sebagai
pempetisyen atau pemohon dengan mengambil kira peranan Majlis Agama Islam yang
aktif dalam pentadbiran harta pusaka orang Islam sebagai penguasa wasiat, wasi,
pemegang amanah atau pentadbir harta pusaka yang diperuntukkan mengikut enakmen
negeri yang berkaitan di peringkat negeri. Pindaan ini membolehkan golongan asnaf atau
