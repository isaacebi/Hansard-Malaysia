DR.26.10.2021 15

Pertua ialah kalau bukan daripada syarikat Melayu, maka semua akan ditolak. Mereka
tidak akan tengok isi kandungan. [Tepuk]

Tuan Yang di-Pertua: Soalan, soalan.

Tuan Khoo Poay Tiong [Kota Melaka]: Akan tetapi apabila saya teliti dengan
lebih mendalam, saya dapati apabila yang kata kononnya yang akan diluluskan ialah ada
‘bin’...

Tuan Yang di-Pertua: Soalan Yang Berhormat.

Tuan Khoo Poay Tiong [Kota Melaka]: ...tetapi apabila ia tandatangan, Majlis
tandatangan ada juga yang bukan kaum Melayu juga akan hadir di Majlis tersebut.

Tuan Yang di-Pertua: Soalannya Yang Berhormat.

Tuan Khoo Poay Tiong [Kota Melaka]: Jadi saya lihat ini ialah - ada sesetengah
Kerajaan Negeri Melaka Perikatan Nasional sebelum ini mereka mempergunakan
perkauman dan memberikan projek-projek kepada kroni mereka.

Tuan Yang di-Pertua: Soalannya Yang Berhormat, soalannya.

Tuan Khoo Poay Tiong [Kota Melaka]: Jadi soalan saya, apakah pandangan
Yang Berhormat Menteri? Penting tidak dasar kerajaan sepatutnya mesti adil dan
saksama kepada semua kaum supaya kita boleh capai matlamat perpaduan ini. Terima
kasih Tuan Yang di-Pertua.

Tuan Yang di-Pertua: Yang Berhormat, itu soal negeri itu Yang Berhormat.

Datuk Halimah binti Mohamed Sadique: Ya, ya. Terima kasih Tuan Yang di-
Pertua. Terima kasih Yang Berhormat Kota Melaka, dah tidak sabar hendak kempen ya.
[Ketawa] Okey.

Tuan Yang di-Pertua, Yang Amat Berhormat Perdana Menteri telah pun
melancarkan Keluarga Malaysia. Keluarga Malaysia menegaskan kepada — Tuan Yang
di-Pertua izinkan saya buka mask ini sekejap, berasap cermin mata, tidak nampak.

Tuan Yang di-Pertua: Ya. Sila, sila.

Datuk Halimah binti Mohamed Sadique: Tidak nampak Yang Berhormat Kota
Melaka. Aspirasi Keluarga Malaysia— Yang Berhormat segala persoalan yang disebutkan
oleh Yang Berhormat tadi ia berbalik kepada aspirasi Keluarga Malaysia iaitu menegaskan
azam, iltizam negara supaya masyarakat wujud dalam keadaan kesepaduan dalam
kepelbagaian. Apa juga yang dibangkitkan oleh Yang Berhormat tadi, aspirasi Keluarga
Malaysia dan juga amalan-amalan yang akan dilaksanakan secara berterusan, kita mahu
ia menjadi tunjang.

Bukan sahaja kepada perpaduan antara kaum Yang Berhormat termasuk juga
integrasi antara wilayah, antara daerah, antara sektor dan juga pelbagai lagi kegiatan
sosioekonomi. Jadi saya yakin dengan aspirasi Keluarga Malaysia ia akan menjadi
pegangan kepada pelaksanaan bagi kita merakyatkan perpaduan supaya kita dapat
membahagiakan dan menyejahterakan rakyat Malaysia. Terima kasih.

Tuan Yang di-Pertua: Terima kasih. Yang Berhormat Sepanggar.

Datuk Mohd Azis bin Jamman [Sepanggar]: Terima kasih Tuan Yang di-Pertua.
Akan tetapi, sebelum itu kami Ahli-ahli Parlimen dari Parti Warisan juga ingin mengambil
kesempatan dan tidak ketinggalan ingin mengucapkan selamat menyambut hari lahir
kepada Tuan Yang di-Pertua.

Tuan Yang di-Pertua: [Ketawa] Terima kasih, terima kasih.

4. Datuk Mohd Azis bin Jamman [Sepanggar] minta Menteri Belia dan Sukan
menyatakan bilakah kementerian akan membina_ infrastruktur sukan  bertaraf
antarabangsa yang hanya ada di Semenanjung seperti gelanggang sukan permotoran,
dan gelanggang velodrom.
