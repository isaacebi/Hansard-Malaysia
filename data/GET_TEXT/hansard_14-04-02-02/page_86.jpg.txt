78 DR.26.10.2021

Tuan Yang di-Pertua: Terima kasih Yang Berhormat Tumpat. Seterusnya saya
menjemput Yang Berhormat Batu Gajah.

5.02 ptg.

Tuan Sivakumar Varatharaju Naidu [Batu Gajah]: Terima kasih Tuan Yang di-
Pertua kerana memberi peluang kepada Batu Gajah untuk membahaskan rang undang-
undang meminda Akta Pemuliharaan Hidupan Liar 2010.

Negara kita adalah cukup istimewa kerana kaya dengan khazanah flora dan
fauna. Kita adalah salah satu daripada 12 buah negara yang diiktiraf sebagai
kepelbagaian raya ‘mega diversity’. Kita mempunyai 286 spesies mamalia, lebih kurang
1,500 jenis vertebrata darat, lebih daripada 150,000 spesies invertebrata, 4,000 spesies
ikan laut dan macam-macam lagi dalam ekosistem kita. Oleh yang demikian, adalah wajar
untuk memastikan aktiviti pemeliharaan dan pemuliharaan terhadap hidupan liar
dijalankan dengan giat di Malaysia.

Walaupun kita mempunyai undang-undang untuk menjaga hidupan liar, tetapi
ancaman manusia terhadap hidupan liar masih tidak berhenti-henti. Isu perdagangan
hidupan liar juga kerap didengari. Kita tidak boleh menafikan bahawa penularan penyakit
koronavirus yang juga ada kaitan dengan hidupan liar yang dikatakan menjadi punca
kepada pandemik yang menggoncang seluruh dunia. Oleh yang demikian, kita tidak boleh
memandang ringan isu-isu yang berkaitan dengan hidupan liar yang menjadi part and
parcel of the entire ecosystem, dengan izin.

Tuan Yang di-Pertua, pemburu haram tidak peduli sama sekali sama ada jenis
spesies yang diburu itu eksotik atau tidak. Selagi ada permintaan di pasaran, mereka akan
memburu haiwan berkenaan. Gajah diburu untuk mendapatkan gading yang mempunyai
nilai pasaran yang cukup tinggi. Dikatakan harga gading adalah di antara RM4,000
sehingga RM9,000 sekilogram untuk diproses bagi pelbagai tujuan, terutamanya dijadikan
barang perhiasan, ubat dan sebagainya.

Mengikut satu laporan media pada bulan April 2019, kita telah memusnahkan
hampir empat tan gading gajah dan produk gading gajah bernilai RM13.3 juta dalam usaha
membanteras sindiket yang menggunakan negara kita sebagai transit bagi penyeludupan
gading. Saya ingin tahu, sama ada aktiviti transit seperti ini masih berlaku pada tahun
2020 dan 2021. Jika ya, berapakah jumlah kes yang terlibat dan nilai tangkapan bagi dua
tahun tersebut?

Sebagai ahli Konvensyen Perdagangan Antarabangsa Spesies Terancam Flora
dan Fauna Liar (CITES), apakah tindakan-tindakan yang telah diambil oleh kerajaan untuk
membendung aktiviti transit perdagangan gading gajah?

CITES dalam satu kenyataan pada tahun 2013 berkata, ia telah mengenal pasti
lapan buah negara iaitu Kenya, Tanzania, Uganda, China, Malaysia, Filipina, Thailand dan
Vietnam terlibat secara langsung sebagai sumber lokasi transit atau destinasi negara
dalam perdagangan gading gajah. CITES juga mahu kesemua lapan buah negara
tersebut untuk bangun melaksanakan Pelan Tindakan Gading Kebangsaan.

Apakah pencapaian dan perkembangan terkini mengenai pelan yang
dimaksudkan itu? Kedudukan geografi Malaysia yang dekat dengan pengguna besar
gading gajah di dunia iaitu China dan Thailand dan juga kecekapan dan infrastruktur
pelabuhan yang membangun, merupakan faktor penting kenapa negara kita digunakan
berulang kali untuk menyeludup gading gajah. Bagaimanakah kerajaan memastikan kita
mempunyai kawalan yang secukupnya di pelabuhan, lapangan terbang dan pintu-pintu
masuk keluar jalan darat supaya tidak wujud transit perdagangan gading gajah?

Menjejaki penyeludupan gading gajah adalah mencabar tetapi bukanlah satu
tugas yang mustahil. Apakah inisiatif kerajaan dalam meningkatkan kolaborasi dan
komunikasi dengan negara pengeluar gading gajah dan juga negara pengguna?

Selain daripada gading, kaki dan ekor gajah juga merupakan antara organ
sasaran yang menyebabkan haiwan berkenaan terus menjadi sasaran pemburu haram.
