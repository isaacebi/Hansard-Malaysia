DR.26.10.2021 13

Soalan saya ialah, apakah pendapat Yang Berhormat Menteri apabila ada pihak yang
mengatakan bahawasanya subjek yang wajib di universiti melibatkan falsafah,
kewarganegaraan, budaya tidak sepatutnya dibebankan kepada mahasiswa.

Apakah langkah kementerian bagi memastikan elemen perpaduan yang
diterapkan ini dapat diperkasakan daripada semasa ke semasa kerana kita tahu
kesungguhan kerajaan ini mesti diselarikan dengan pelaksanaan yang dibuat dan sejauh
manakah kerajaan melihat keberkesanan subjek wajib tersebut di dalam memupuk
elemen perpaduan dan keharmonian di antara kaum di dalam negara ini? Terima kasih
Tuan Yang di-Pertua.

Tuan Yang di-Pertua: Terima kasih Yang Berhormat. Silakan Yang Berhormat
Menteri.

Datuk Halimah binti Mohamed Sadique: Tuan Yang di-Pertua, saya
mengucapkan terima kasih kepada Yang Berhormat Machang. Yang Berhormat, dalam
usaha untuk kita menerapkan atau menyemai semangat dan juga nilai-nilai yang berkaitan
dengan perpaduan ini, di pihak kementerian kita telah pun memulakan daripada
pendidikan awal kanak-kanak iaitu di 1,781 buah Tabika Perpaduan yang ada di seluruh
negara. Kita telah pun menghasilkan Pelan Pendidikan Awal Kanak-kanak bagi tahun
2021 hingga 2030 berteraskan kepada Perlembagaan Persekutuan dan Rukun Negara.

Selain itu Tuan Yang di-Pertua, dalam sistem pendidikan kita bekerjasama
dengan pihak Kementerian Pendidikan Malaysia iaitu kita sedang menghasilkan modul
yang berkaitan dengan pewujudan Kelab-kelab Rukun Negara— kita ada sebanyak 6,621
Kelab Rukun Negara di semua sekolah rendah dan sekolah menengah. Kita ada 185
Sekretariat Rukun Negara di universiti-universiti. Kita harap dengan modul Kelab-kelab
Rukun Negara (KRN) dan Sekretariat Rukun Negara (SRN) ini, pendidikan penyampaian
yang saya sebutkan dalam jawapan saya tadi dapat dilakukan.

Seterusnya Tuan Yang di-Pertua, pihak kementerian juga sedang dalam
peringkat terakhir untuk menghasilkan pelan perpaduan Keluarga Malaysia yang
berkonsepkan kepada merakyatkan perpaduan. Antara cabaran-cabaran yang kita
masukkan dalam pembentukan pelan perpaduan Keluarga Malaysia ini ialah membina
keakraban dan perpaduan dan fokus utama kepada empat ejen sosialisasi utama iaitu
keluarga, institusi pendidikan yang dibangkitkan oleh Yang Berhormat tadi, tiga kepada
rakan sebaya dan empat kepada media massa.

Jadi saya berharap mudah-mudahan Yang Berhormat Tuan Yang di-Pertua,
pelan kita ini akan kita lancarkan insya-Allah pada bulan Disember ini dan itu akan menjadi
satu gerakan untuk kita melangsungkan aktiviti-aktiviti dan program-program untuk kita
merakyatkan perpaduan dalam masyarakat Keluarga Malaysia ini. Terima kasih Tuan
Yang di-Pertua.

Tuan Yang di-Pertua: Baik. Yang Berhormat Pulai.

Datuk Seri Haji Salahuddin bin Ayub [Pulai]: Terima kasih Tuan Yang di-
Pertua. Selamat hari jadi, semoga Allah SWT merahmati di dunia dan akhirat.

Tuan Yang di-Pertua: Amin.

Datuk Seri Haji Salahuddin bin Ayub [Pulai]: Terima kasih kepada Yang
Berhormat Menteri yang budiman. Soalan tambahan saya. Tuan Yang di-Pertua, isu
kematian Allahyarham Adib, seorang pegawai bomba ini hampir mencetuskan isu
perkauman. Saya bersetuju dengan langkah kerajaan baru-baru ini menubuhkan sebuah
jawatankuasa untuk menyelesaikan kes ini.

Saya rasa tidak cukup jawatankuasa, kena ada RCI. Polis sudah hampir dua
tahun tidak boleh mengemukakan satu pendakwaan tetapi isu ini dimainkan sebagai satu
isu perkauman. Adakah Yang Berhormat Menteri yang budiman ini bersetuju supaya once
for all jangan diadakan lagi, wujud lagi isu perkauman ini. Satu RCI mesti ditubuhkan
secara tuntas untuk menamatkan sentimen dan dapat memberikan keadilan kepada
Allahyarham Adib ini dan isu-isu perkauman yang sengaja dimainkan ini. Terima kasih.

Tuan Yang di-Pertua: Terima kasih. Yang Berhormat Menteri.
