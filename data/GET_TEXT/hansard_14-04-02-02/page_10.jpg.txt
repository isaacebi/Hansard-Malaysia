2 DR.26.10.2021

tuan rumah sambutannya serta mempengerusikan Mesyuarat Menteri-menteri Pertahanan
FPDA Ke-11 minggu lalu.

Dalam langkah ke hadapan-— sedikit lagi ya. Dalam melangkah ke hadapan,
kesemua negara anggota FPDA telah menyuarakan komitmen untuk saling memberi
tumpuan bagi membangunkan tiga elemen penting iaitu memupuk hubungan antara
negara anggota untuk memenuhi komitmen strategik, meningkatkan kapasiti negara
anggota seiring dengan keperluan keselamatan semasa dan memperkukuh koordinasi
antara angkatan tentera masing-masing.

Kita berpendapat bahawa FPDA masih relevan dan masih mampu berperanan
dan boleh membantu negara menghadapi cabaran-cabaran keselamatan pada masa-
masa akan datang. Terima kasih.

Tuan Yang di-Pertua: Terima kasih, soalan tambahan pertama Yang Berhormat.

Tuan Wong Hon Wai [Bukit Bendera]: Terima kasih Tuan Yang di-Pertua. Baru-
baru ini terdapat pengumuman penubuhan AUKUS - satu pakatan ketenteraan antara
Australia, United Kingdom dan juga Amerika Syarikat. Apakah interaksi antara FPDA dan
AUKUS memandangkan dua ahli sedia ada dalam FPDA iaitu Australia dan UK dan sama
ada FPDA ahli bersekutu kepada AUKUS atau FPDA satu subset kepada AUKUS.

Apakah hala tuju dalam ‘geog’ Malaysia dalam Indo-Pasifik akan mempengaruhi
polisi ketahanan negara dan sama ada adakah kerajaan masih komited dengan Kertas
Putih Pertahanan (Defense White Papers) yang telah dibentangkan dan dibahaskan di
Dewan pada 1 Disember tahun 2019. Itulah soalan tambahan saya. Terima kasih.

Tuan Yang di-Pertua: Terima kasih, silakan Yang Berhormat Menteri.

Dato’ Seri Hishammuddin Tun Hussein: Terima kasih Yang Berhormat, terima
kasih Tuan Yang di-Pertua. Kerajaan masih lagi berpegang kepada kertas putih yang telah
pun dibentangkan di dalam Dewan yang mulia ini. Saya hendak nyatakan di sini bahawa
pendekatan kita dengan FPDA tidak ada kaitan langsung dengan kewujudan AUKUS.

01010

Sebenarnya dua buah negara yang terlibat iaitu Australia dan United Kingdom
mengambil kesempatan mesyuarat kita tempoh hari untuk menerangkan sedikit sebanyak
apa sebenarnya perancangan dan apa yang sudah diumumkan berhubung kait dengan
AUKUS, sama ada ia diterima di peringkat ahli-ahli anggota FPDA dan sama ada ia
diterima oleh ahli anggota ASEAN. Ini banyak bergantung kepada pendirian negara-
negara berkenaan.

Pendirian Malaysia mengenai AUKUS jelas dan saya telah pun menerangkannya
di dalam Dewan yang mulia ini. Pendirian kita tidak berganjak walaupun hubungan kita
dengan FPDA baru-baru ini menunjukkan bahawa kita terus memastikan apa kelebihan
yang ada dalam kita meniti dan menyelami geopolitik kuasa-kuasa besar di rantau kita
khusus di Laut China Selatan. Kita pastikan bahawa hubungan dan apa yang telah pun
diwujudkan selama ini, FPDA 50 tahun terus dapat kita pertahankan untuk menitinya.

Jadi, saya hendak tekankan di dalam Dewan yang mulia ini berdepan dengan
geopolitik kuasa-kuasa besar merupakan suatu perkara yang kompleks dan bukan
mudah. Akan tetapi kelebihan yang ada kepada negara kita ialah hubungan kita dengan
10 buah negara ASEAN, hubungan kita dalam pendekatan pelbagai dengan FPDA,
hubungan kita secara dua hala dengan negara-negara tertentu. Ini meletakkan Malaysia
dalam satu posisi yang bukan sahaja dapat mengimbangi kuasa-kuasa besar di rantau ini
tetapi pada masa yang sama cukup dihormati juga oleh kedua-dua kuasa polar di Selat
China Selatan ini. Insya-Allah.

Tuan Yang di-Pertua: Terima kasih. Yang Berhormat Jerantut.

Dato’ Haji Ahmad Nazlan bin Idris [Jerantut]: Assalamualaikum warahmatullahi
wabarakatuh. Terima kasih Tuan Yang di-Pertua. Soalan Jerantut berbunyi, meminta
Yang Berhormat Menteri Pertahanan menyatakan apakah hasil Mesyuarat Menteri-
menteri Pertahanan Perjanjian Pertahanan Lima Negara (FPDA) yang telah diadakan
pada 21 Oktober 2021 serta manfaat kepada jaringan keselamatan dan kedaulatan
negara Malaysia. Terima kasih Tuan Yang di-Pertua.
