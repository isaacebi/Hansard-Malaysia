34 DR.26.10.2021

Dato’ Seri Anwar bin Ibrahim [Port Dickson]: Okey, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Port Dickson. Sila Yang Berhormat Timbalan Menteri Kewangan untuk
mengusulkan D.R 2/2021.

RANG UNDANG-UNDANG

RANG UNDANG-UNDANG PERBADANAN
INSURANS DEPOSIT MALAYSIA (PINDAAN) 2021

Bacaan Kali Yang Kedua dan Ketiga

12.04 tgh.

Timbalan Menteri Kewangan II [Tuan Haji Yamani Hafez bin Musa]: Tuan
Yang di-Pertua, saya mohon mencadangkan suatu akta untuk meminda Akta Perbadanan
Insurans Deposit Malaysia 2011 dibacakan kali kedua sekarang.

Tuan Yang di-Pertua, untuk makluman Ahli Yang Berhormat Perbadanan
Insurans Deposit Malaysia (PIDM) ialah sebuah badan berkanun yang diberi kuasa di
bawah Akta Perbadanan Insurans Deposit Malaysia 2011 (Akta 720). Matlamat
penubuhan PIDM adalah untuk mentadbir sistem insurans deposit serta sistem
perlindungan manfaat takaful dan insurans di bawah akta ini.

Memperuntukkan insurans terhadap kehilangan sebahagian atau kesemua
deposit yang baginya anggota penerima deposit adalah bertanggungan dan
memperuntukkan perlindungan terhadap kehilangan sebahagian atau kesemua manfaat
takaful atau insurans yang baginya anggota penanggung insurans adalah bertanggungan.

Timbalan Yang di-Pertua [Dato’ Mohd Rashid Hasnon]: Yang Berhormat
Timbalan Menteri, boleh saya cadangkan buka face mask supaya jelas lagi suara,
teruskan.

Tuan Haji Yamani Hafez bin Musa: Mengadakan insentif bagi pengurusan risiko
yang wajar dalam sistem kewangan dan menggalakkan atau menyumbang kepada
kestabilan sistem kewangan. Sebagaimana Ahli Yang Berhormat sedia maklum, industri
kewangan menjadi semakin kompleks dan dinamik dengan kemunculan teknologi dan
inovasi baharu, globalisasi, penukaran demografi serta persekitaran pasaran yang sering
berubah. Ini telah memberi peluang dan juga cabaran baharu kepada sektor kewangan di
Malaysia.

Oleh yang demikian, PIDM sentiasa menjalankan kajian dan semakan untuk
menambah baik akta PIDM supaya lebih efektif, tangkas dan boleh memenuhi keperluan
sektor kewangan yang cepat berubah. Kesimpulannya, Rang Undang-undang PIDM
(Pindaan) 2021 ini adalah perlu dan penting untuk membolehkan PIDM memainkan
peranannya dan memenuhi mandat dengan lebih cekap dan berkesan.

Semoga dengan pindaan ini akan dapat melindungi kepentingan serta
memelihara keyakinan orang ramai terhadap sistem perbankan dan insurans seterusnya
mengekalkan kestabilan sistem kewangan di samping merangsang pertumbuhan ekonomi
dan kemakmuran Malaysia. Tuan Yang di-Pertua, saya mohon mencadangkan.

Timbalan Yang di-Pertua [Dato’ Mohd Rashid Hasnon]: Ada _ sesiapa
menyokong?

Menteri Perpaduan Negara [Datuk Halimah binti Mohamed Sadique]: Tuan
Yang di-Pertua, saya mohon menyokong. Terima kasih.

Timbalan Yang di-Pertua [Dato’ Mohd Rashid Hasnon]: Baik. Ahli Yang
Berhormat, masalah di hadapan Majlis ialah rang undang-undang bernama suatu akta
untuk meminda Akta Perbadanan Insurans Deposit Malaysia 2011 dibacakan kali yang
kedua sekarang dan terbuka untuk dibahas.
