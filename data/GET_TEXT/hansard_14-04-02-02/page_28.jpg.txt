20 DR.26.10.2021

Datuk Haji Hasanuddin bin Mohd Yunus [Hulu Langat]: Terima kasih Tuan
Yang di-Pertua. Bagi sesiapa yang ingin tahu berapakah usia Tuan Yang di-Pertua boleh
rujuk kepada Wikipedia ya. Ada tercatit tahun kelahirannya. [Ketawa]

Adinda Yang Berhormat Timbalan Menteri, saya merujuk kepada Rancangan
Pelaksanaan Program Projek Pelan Strategik PDRM ataupun ringkasnya PS PDRM yang
berlangsung 2015-2020 yang melibatkan kajian dan juga pembangunan balai-balai polis
dan beberapa pondok polis yang perlu dibangunkan dan saya difahamkan ada 54 projek.

Sejauh manakah kejayaan itu? Ini kerana kita dapati untuk tahun 2021 ataupun
lima tahun berikutnya apakah perancangan sebab kita masih dapati bukan hanya sekadar
di Bukit Gantang, malah di seluruh negeri Sabah dan Sarawak pun kita dapati balai-balai
polis masih berada dalam keadaan daif dan juga kalau di Hulu Langat termasuk di premis
PGA yang perlukan pengubahsuaian dan juga pembaikan dari semasa ke semasa, terima
kasih.

Tuan Yang di-Pertua: Terima kasih Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih Tuan Yang di-
Pertua, terima kasih kandaku Yang Berhormat Hulu Langat. Terima kasih kerana sangat
prihatin dan mengambil berat terhadap keadaan kemudahan prasarana sama ada di balai
IPD, balai polis, pondok polis dan juga saya ucapkan terima kasih kerana menceritakan
bagaimana keadaan kemudahan di perumahan-perumahan anggota polis kita.

Untuk makluman Yang Berhormat, kita sentiasa berbincang dengan klien kita iaitu
PDRM di peringkat Bukit Aman Bahagian Logistik dan juga Bahagian Pembangunan di
kementerian kita. Untuk makluman Yang Berhormat, kita di KDN ini kita telah mengawal
selia 14 buah ibu pejabat kontinjen dan bagi ibu pejabat polis daerah sebanyak 156 buah
dan balai polis biasa sebanyak 807 buah, pondok polis dan juga perumahan yang sentiasa
kita tengok dari segi prasarana dan kemudahan asas.

Sepertimana yang disebut pelan strategik yang disebut oleh kanda saya Yang
Berhormat memang kita sentiasa mengambil berat dan juga memajukan, kita sama-sama
berdoa Yang Berhormat apabila bajet yang akan dibentangkan oleh Menteri Kewangan
ada satu sinar dan berita gembira bagi anggota PDRM seluruh negara. Terima kasih Yang
Berhormat.

Dato’ Mahfuz bin Haji Omar [Pokok Sena]: Tuan Yang di-Pertua, satu lagi...

Puan Kasthuriraani a/p Patto [Batu Kawan]: Tuan Yang di-Pertua, satu lagi
soalan tambahan.

Datuk Mohd Azis bin Jamman [Sepanggar]: Berkaitan, berkaitan Tuan Yang
di-Pertua.

Tuan Yang di-Pertua: Yang Berhormat Pokok Sena.

Dato’ Mahfuz bin Haji Omar [Pokok Sena]: Terima kasih. Happy Birthday yang
ke-62.

Tuan Yang di-Pertua: Saya bukan kartun ya.

Dato’ Mahfuz bin Haji Omar [Pokok Sena]: Akan tetapi moga-moga dirahmati
oleh Allah SWT.

Tuan Yang di-Pertua: Amin.

Dato’ Mahfuz bin Haji Omar [Pokok Sena]: Ramai orang ucap. Sekejap lagi
jangan lupa belanja kami di kafe. [Ketawa] Pulut kuning pun jadilah.

Tuan Yang di-Pertua, saya hendak tanya kepada Yang Berhormat Timbalan
Menteri berapa banyak lagi balai-balai polis yang akan dinaikkan taraf menjadi IPD
baharu? Saya sebut ini kerana ada kepentingan kepada kawasan Parlimen Pokok Sena
yang pernah saya bangkit sejak daripada Yang Berhormat Bagan Datok menjadi Menteri
Dalam Negeri iaitu merayu untuk dinaiktarafkan Balai Pokok Sena itu menjadi IPD baharu.

Ini kerana dalam Parlimen Pokok Sena ini dia ada dua daerah pentadbiran, satu
pentadbiran Daerah Kota Setar dan satu lagi pentadbiran Daerah Pokok Sena.
Sedangkan pentadbiran polis hanya satu daerah sahaja iaitu Daerah IPD Kota Setar. Jadi
