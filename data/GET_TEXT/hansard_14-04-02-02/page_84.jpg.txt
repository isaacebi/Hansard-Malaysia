76 DR.26.10.2021

Selain itu, adakah kekuatan anggota Jabatan PERHILITAN negara kita
mencukupi untuk melaksanakan fungsi tambahan setelah pindaan ini diluluskan? Mohon
pencerahan daripada Yang Berhormat Menteri.

Tuan Yang di-Pertua, persoalan yang terakhir yang ingin dibangkitkan adalah
berkaitan masyarakat Orang Asli. Tidak dinafikan sehingga kini masih lagi ramai
masyarakat Orang Asli yang menyara kehidupan dengan memungut hasil hutan dan
sebagainya. Malah, peranan masyarakat Orang Asli yang aktif membantu kerajaan dalam
menyalurkan maklumat mengenai sebarang kegiatan haram pemburuan hidupan liar dan
pencerobohan hutan simpan juga amat kita hargai dan disanjung tinggi.

Untuk itu, Hulu Selangor ingin bertanya adakah kerajaan dapat memberikan
sebarang toleransi terhadap masyarakat Orang Asli yang didapati membantu merawat
hidupan liar tanpa sebarang dokumen yang diluluskan secara sah. Adakah mereka juga
akan disabitkan dengan denda begitu tinggi? Apakah mekanisme terbaik dalam
memastikan masyarakat Orang Asli tidak tertindas melalui akta ini? Mohon pencerahan
daripada Yang Berhormat Menteri.

Akhir sekali Tuan Yang di-Pertua, Hulu Selangor sekali lagi menyatakan pendirian
dan menyokong pindaan rang undang-undang ini agar tindakan tegas dapat diambil
terhadap pesalah-pesalah serta secara tidak langsung kita dapat bersama meneruskan
pemeliharaan dan pemulihan khazanah semula jadi di negara kita. Sekian, terima kasih
Tuan Yang di-Pertua.

Tuan Yang di-Pertua: Terima kasih Yang Berhormat Hulu Selangor. Yang
Berhormat Tumpat. Silakan.

4.55 ptg.

Dato’ Haji Che Abdullah bin Mat Nawi [Tumpat]: Tuan Yang di-Pertua, terima
kasih atas peluang yang diberikan kepada saya untuk mengambil bahagian dalam
perbahasan Rang Undang-undang Pemuliharaan Hidupan Liar (Pindaan) 2021.

Pertama, saya ingin menyentuh mengenai permit dalam menjalankan kajian dan
penyelidikan terhadap semua hidupan liar dalam negara. Tidak dapat dinafikan negara
kita kaya dengan sumber biodiversiti dan keunikan spesies tumbuhan dan _ haiwan.
Penemuan spesies biodiversiti yang pelbagai ini menjadi tarikan bukan sahaja kepada
pelancong asing untuk datang melihat keunikan yang ada pada negara bahkan juga pada
golongan pengkaji.

Saya bersetuju dengan langkah kementerian menyediakan satu peruntukan khas
dalam akta ini untuk menggalakkan aktiviti kajian dan penyelidikan terhadap hidupan liar
dalam negara. Namun, apa yang mendukacitakan adalah ketika ini adalah banyak
pengkaji asing yang datang ke negara ini atas visa pelancong untuk mengkaji spesies
yang ada dalam negara tanpa permit yang sah daripada Kerajaan Persekutuan mahupun
negeri.

Tuan Yang di-Pertua, pada tahun 2019, negara pernah digemparkan dengan
penerbitan jurnal artikel The Journal of the British Tarantula Society oleh pengkaji
antarabangsa mengenai satu penemuan spesies tarantula baharu yang dikenali dengan
nama blue tarantula yang ditemui di hutan Sarawak. lroninya, maklum balas dari Jabatan
Perhutanan Negeri Sarawak ketika itu menunjukkan mereka tidak mendapat kebenaran
daripada kerajaan negeri untuk menjalankan sebarang kajian di hutan apatah lagi untuk
menerbitkan sebuah artikel penemuan spesies tersebut yang ada di negara ini.

Tambahan lagi nama saintifik birupes simoroxigorum — betul tidak betul baca ini,
yang diberikan kepada spesies tarantula tersebut diambil bersempena nama tiga orang
anak pengkaji berkenaan. Situasi ini membuka ruang perbahasan terhadap sejauh mana
kita benar-benar memelihara sumber khazanah yang ada dalam negara sehingga terlalu
mudah untuk pihak luar datang membuat kajian tanpa ada permit daripada pihak kerajaan.

Tuan Yang di-Pertua, ini bukanlah kes yang pertama berlaku dalam negara.
Bahkan jua banyak lagi kajian-kajian asing hidupan dalam negara yang dimuatkan dalam
jurnal antarabangsa tetapi tidak mendapat kebenaran permit daripada pihak kerajaan.
