82 DR.08.11.2021

Tuan Yang di-Pertua, saya teruskan. Anak-anak yang lahir di luar negara kepada
ibu yang bergelar warganegara Malaysia tidak mendapat kewarganegaraan secara
automatik sepertimana jika si bapa yang berkahwin dengan wanita bukan warganegara.
Saya tidak boleh terima jawapan sama sekali bahawa pendirian kerajaan terhadap isu ini
ialah di atas dasar keselamatan negara. Adakah anak-anak kecil, bayi, kanak-kanak dan
remaja kini dengan izin a threat to national security? Di manakah wujud keadilan bagi
anak-anak dan ibu-ibu warganegara Malaysia yang tidak berdosa dalam Keluarga
Malaysia ini?

Di manakah keadilan apabila pemain bola sepak yang bukan dilahirkan di sini
ditawarkan kewarganegaraan tetapi rayuan ibu-ibu warganegara seolah-olah lambat
diberi tindak balas. Saya berharap apabila Yang Amat Berhormat Perdana Menteri
menghadap Majlis Raja-raja untuk mempersembahkan masalah ini bahawa beliau
diberikan hidayah supaya ucapan beliau akan memihak kepada suara ibu-ibu ini dan
dugaan serta cabaran mereka.

Tuan Yang di-Pertua, kandungan belanjawan ini bukanlah sekadar satu dokumen
angka tetapi satu dokumen polisi dan dasar kerajaan. Matlamat, niat, tujuan dan objektif
usaha kerajaan atau rolling plan kerajaan. la harus memberi gambaran dan visi di mana
letaknya semua rakyat Malaysia suatu hari nanti dalam tahun-tahun yang akan datang.
Namun apa yang saya lihat ialah banyak peruntukan one-off yang diberikan kepada
pelbagai golongan dan lapisan masyarakat.

Peruntukan belanjawan bukan sekadar untuk membantu rakyat yang jatuh
ditimpa tangga dengan pandemik ini tetapi harus dilihat sebagai satu pelaburan masa
hadapan yang mampan atau sustainable. Kerajaan harus menyasarkan cara dan kaedah
bagaimana untuk menyelamatkan peniaga-peniaga yang kecil daripada terus lingkup,
membantu wanita dan ibu tunggal, ibu tinggal dan wanita yang bekerja di rumah seperti
suri rumah untuk berdikari menjana rezeki seperti yang dijalankan oleh Perbadanan
Pembangunan Wanita Pulau Pinang (PWDC) melalui Program Jana Rezeki yang
mewujudkan ramai wanita usahawan yang berjaya untuk menjana rezeki sendiri.

Berapakah sasaran wanita bagi tahun 2022 yang akan menjadi usahawan yang
berdikari? Saya ingin cadangkan di sini agar kerajaan anjurkan program outreach dalam
pelbagai bahasa untuk lebih ramai wanita daripada pelbagai latar belakang termasuk di
kawasan bandar, luar bandar dan mengikut pecahan sosioekonomi termasuk wanita
Orang Asli dan orang asal. Saya agak kecewa apabila kerajaan berasa bangga dengan
pengumuman kerajaan akan mewajibkan pelantikan sekurang-kurangnya seorang
pengarah wanita bagi semua syarikat senaraian awam.

Ini kerana piawaian antarabangsa untuk keterlibatan wanita sebagai decision-
maker atau pembuat dasar ialah sekurang-kurangnya 30 peratus. Kerajaan sepatutnya
berfokuskan untuk memastikan sekurang-kurangnya 30 peratus wanita menjadi ahli
lembaga pengarah (board of directors) dan bukan sahaja seorang wanita sebagai
pengarah. la memang penting tetapi tidak mencukupi. Tidak perlu untuk menunggu untuk
menetapkan cadangan ini sehingga September tahun hadapan. Boleh mulakan tahun ini
juga, ayuh. Sekurang-kurangnya 30 peratus wanita dalam lembaga pengarah di syarikat-
syarikat ini harus dilaksanakan dengan kadar segera.

Tuan Yang di-Pertua, saranan untuk wanita kembali ke alam pekerjaan tidak akan
berjaya sekiranya kerajaan tidak melabur dalam menyediakan pusat penjagaan kanak-
kanak yang mampu dibayar oleh golongan ibu ini. Bagaimanakah kerajaan akan
meningkatkan bilangan pusat penjagaan kanak-kanak yang bertauliah untuk membantu
wanita ini kembali bekerja?

Tuan Yang di-Pertua, tahniah saya ucapkan kepada Malaysia di atas kejayaan
menjadi sebahagian daripada United Nations Human Rights Council. Saya berharap
kerusi Malaysia di UNHRC bukanlah sebagai hiasan atau untuk memenuhi kuota
pencapaian negara di mata dunia. Great positions come with great responsibilities, maka
negara Malaysia harus serius untuk memperbaiki semua pelanggaran dan pencabulan
hak asasi manusia di Malaysia.
