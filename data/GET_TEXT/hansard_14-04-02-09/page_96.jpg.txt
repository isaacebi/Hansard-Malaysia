86 DR.08.11.2021

01740

Sementara itu dalam belanjawan ini juga, Menteri Kewangan tempoh hari telah
membuat pengumuman mengenai Skim Jaminan Kredit Perumahan. Ini bukan skim yang
baharu. Cuma bezanya kali ini Menteri kata kumpulan yang tiada pendapatan tetap seperti
pekerja-pekerja daripada gig economy. Ekonomi gig ini maka mereka boleh memohon
Skim Jaminan Kredit Perumahan.

Cuma yang saya kuatirkan adalah ini hanya akan menjadi sekadar menanam tebu
di tepi bibir ataupun /ip service sahaja. Kerana kita tahu skim jaminan ini akhirnya akan
diuruskan oleh pihak bank. Maka penilaian itu dibuat oleh pihak bank. Jadi saya hendak
bertanya kepada pihak kementerian, berapa ramai sebenarnya yang rakyat Malaysia telah
menerima manfaat ataupun faedah daripada Skim Jaminan Kredit Perumahan sebelum
ini.

Seterusnya Tuan Yang di-Pertua, saya menerima beberapa pertanyaan. Mungkin
Tuan Yang di-Pertua pun ada terima dari Johor mengenai kekhuatiran daripada rakyat
Malaysia yang bekerja di Singapura. Apabila diumum rombakan cukai dan sebagainya,
kita setuju mereka yang kaya itu wajar dikenakan cukai yang sepatutnya. Mereka yang
simpan harta dana di akaun-akaun pesisir pantai di luar sana. Apabila bawa balik, kita
patut tuntut cukai mereka.

Akan tetapi yang berlaku, mereka khuatir pekerja-pekerja golongan kolar biru
ataupun pekerja-pekerja biasa ini ada ura-ura bahawa mereka juga akan dikenakan cukai
lebih tinggi daripada apa yang mereka lalui sebelum ini. Jadi kalau boleh, pihak kerajaan
kena jelaskan kerana wang yang dibawa pulang oleh pekerja-pekerja biasa ini adalah
untuk kegunaan belanja dalam negara.

Akhir sekali, dalam soal negeri Johor. Tuan Yang di-Pertua, saya teliti diawal
perbahasan soal pembekalan ataupun Belanjawan 2022 ini, ada usaha_ untuk
membangkitkan semula projek yang dipanggil RTS untuk menyambung antara Kuala
Lumpur dan Johor Bahru. Cuma yang ini kalaulah kerajaan begitu banyak duit— kita dah
tahu projek itu tidak vible isu antara soal kedaulatan negara dengan Singapura dan
sebagainya. Malah usaha untuk menghubungkan bandar Johor Bahru dan Singapura itu
sedang berlaku.

Apa yang saya hendak HSR— minta maaf Tuan Yang di-Pertua, HSR. RTS itu
sudah disambungkan Johor Bahru ke Singapura. Yang saya mohon HSR ini, kalau boleh
tukarlah. Lebih baik buat LRT dalam Johor Bahru. Itu lebih membantu penduduk
tempatan, lebih menghidupkan ekonomi dalam Johor supaya memudahkan urusan
pengangkutan awam di Bandar raya Johor Bahru.

Sebagai penutup, saya ingin menegaskan sekali lagi perlunya ada kesungguhan
untuk kita bersama-sama melawan rasuah dan salah guna kuasa. Jangan berselindung,
hanya di sebalik slogan Keluarga Malaysia. Akan tetapi yang membuat untung, hanyalah
keluarga mereka dan kroninya. Sekian, terima kasih Tuan Yang di-Pertua

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Johor Bahru. Seterusnya saya menjemput Yang Berhormat Sibu.

5.43 ptg.

Tuan Oscar Ling Chai Yew [Sibu]: Terima kasih Tuan Yang di-Pertua kerana
memberikan saya peluang untuk membahas dalam Belanjawan 2022 ini.

Tuan Yang di-Pertua, saya berasa adalah tidak adil kepada negeri Sabah dan
Sarawak. Dengan peruntukan perbelanjaan pembangunan hanya RM5.2 bilion untuk
Sabah dan RM4.6 bilion untuk Sarawak masing-masing. Ini hanya 12.6 peratus daripada
jumlah perbelanjaan pembangunan iaitu RM77.6 bilion atau untuk negeri Sarawak hanya
enam peratus sahaja daripada jumlah itu. Sebagai rakan kongsi Persekutuan Malaysia
iaitu Sarawak, Sabah dan Malaya. Jumlah peruntukan tersebut tidak menunjukkan
kedudukan Sabah dan Sarawak dalam Persekutuan ini.
