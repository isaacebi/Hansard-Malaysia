DR.08.11.2021 17

Tuan Yang di-Pertua: Terima kasih. Ada soalan tambahan nombor dua. Kalau
tidak ada, saya persilakan Yang Berhormat Bintulu.

9. Dato’ Seri Tiong King Sing [Bintulu] minta Menteri Perumahan dan Kerajaan
Tempatan menyatakan:

(a) adakah pihak kementerian mempunyai cadangan untuk menyediakan
lebih banyak rumah mampu milik di Bintulu memandangkan jumlah rakyat
di Bintulu semakin meningkat; dan

(b) adakah pihak kementerian mempunyai cadangan untuk
menambah keanggotaan Jabatan Bomba dan Penyelamat di
Bahagian Bintulu terutamanya di Balai Bomba Bintulu serta
Balai Bomba Samalaju yang menghadapi masalah kekurangan
keanggotaan.

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Bismillahi Rahmani Rahim. Assalamualaikum warahmatullahi
taala wabarakatuh dan salam sejahtera. Terima kasih Tuan Yang di-Pertua. Terima kasih
Yang Berhormat Bintulu. Tuan Yang di-Pertua, untuk makluman Ahli-ahli Yang Berhormat,
Kementerian Perumahan dan Kerajaan Tempatan (KPKT) bertanggungjawab
menyediakan perumahan yang berkualiti, kondusif serta berdaya huni khususnya bagi
golongan B40 dan M40. Justeru, saya mengucapkan terima kasih atas keprihatinan Yang
Berhormat melihat keperluan bagi memastikan projek-projek perumahan terus diberi
perhatian khususnya di Bintulu, yang penting rumah tersebut mampu dimiliki.

Kerajaan akan terus komited untuk meningkatkan bekalan rumah mampu milik
selaras dengan sasaran yang telah digariskan dalam Rancangan Malaysia Ke-12. Ini
termasuk pembinaan perumahan Rumah Mampu Milik bagi membantu golongan B40
seperti berikut.

Program Perumahan Rakyat (PPR), jumlah keseluruhan PPR yang telah siap
dibina di Sarawak adalah sebanyak 10 projek merangkumi 4,791 unit rumah dan satu
projek dalam pembinaan dengan 499 unit rumah di Bintulu. Setakat ini terdapat satu projek
yang telah siap dibina pada tahun 2012, iaitu PPR Kemena berjumlah 1,000 unit.

Kedua, Rumah Mesra Rakyat (RMR). Di Sarawak terdapat 1,505 unit rumah RMR
telah siap dibina, 64 unit masih dalam pembinaan dan 16 unit rumah masih dalam
perancangan. Di Bintulu setakat ini terdapat 75 unit Rumah Mesra Rakyat yang telah siap
dibina, 5 unit masih dalam pembinaan dan satu unit dalam tindakan pelaksanaan. Dalam
keadaan itu, terdapat 11 lagi permohonan baru dalam proses penilaian kelayakan, Yang
Berhormat.

Bagi golongan M40 pula, program perumahan di bawah KPKT adalah seperti
berikut. Perumahan Penjawat Awam sehingga kini di Sarawak terdapat tiga projek;
sebanyak 844 unit telah siap dibina, dua projek 411 unit dalam peringkat pembinaan, satu
projek 340 unit dalam peringkat pra pembinaan. Setakat ini, belum ada perancangan PPM
di Bintulu.

Residensi PR1MA, terdapat dua projek Residensi PRIMA yang terdiri daripada
2,680 unit telah siap di negeri Sarawak iaitu Residensi Matang sebanyak 1,360 unit, dan
Residensi Bintawa Riverfront sebanyak 1,320.

Di samping itu, terdapat satu projek sedang dalam pembinaan iaitu Residensi
Semenggoh Fasa 1, sebanyak 558 unit. Bagi Kediaman SPNB, setakat ini terdapat 2,746
unit rumah telah siap dibina di Sarawak dan belum ada lagi kediaman SPNB baru di
Bintulu. Selaras dengan matlamat Rancangan Malaysia Ke-12 iaitu untuk membina 500
ribu unit rumah mampu milik di seluruh negara, KPKT juga sedang merancang untuk
membina satu projek PPR baru di Bintulu di bawah Rancangan Malaysia Ke-12. Terima
kasih Tuan Yang di-Pertua.

Tuan Yang di-Pertua; Terima kasih. Yang Berhormat Bintulu.
