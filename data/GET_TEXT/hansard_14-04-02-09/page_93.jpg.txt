DR.08.11.2021 83

Perkahwinan kanak-kanak masih berlaku di Malaysia. Apakah rancangan dan
pelan kerajaan untuk menyifarkan perkahwinan kanak-kanak?

Sehingga hari ini, masih wujud lagi kematian dalam tahanan. Saya terkilan
dengan komen tidak sensitif dan bertanggungjawab Menteri Dalam Negeri, dalam Dewan
yang mulia ini tempoh hari bahawa kematian dalam tahanan tahun ini tidak begitu tinggi
dan telah membuat perbandingan dengan kematian dalam tahanan dengan tahun-tahun
sebelumnya. Ini bukan soal kurang atau banyak orang yang mati dalam tahanan.

Satu kematian dalam tahanan adalah seorang ayah, seorang anak, seorang isteri,
seorang ibu, seorang suami, seorang abang atau adik yang telah mati dalam perlindungan
dan tahanan pihak polis. Hujah yang mati itu penjenayah menunjukkan kelompangan
pemahaman warga marhaen dan ramai di luar sana mengenai sistem keadilan jenayah
(criminal justice system) bahawa penjenayah atau bukan. Kematian itu bukanlah dalam
tangan sesiapa pun, termasuk di dalam tangan polis.

Maka, saya sarankan kepada kerajaan untuk membentangkan IPCMC dan
bukannya IPCC yang bidang kuasanya kurang daripada Suruhanjaya Integriti Agensi
Penguatkuasaan (SIAP) atau Enforcement Agency Integrity Commission (EAIC).
Belanjawan ini harus memastikan tiada lagi wujud kematian dalam tahanan selepas ini.

Tuan Yang di-Pertua, kerajaan digesa dan disarankan juga untuk meratifikasi
konvensyen-konvensyen antarabangsa seperti International Covenant on Civil and
Political Rights (ICCPR), International Covenant on Economic, Social and Cultural Rights
(ICESCR), United Nations Convention Against Torture, Rome Statute dan konvensyen
lain yang memelihara hak kebebasan agama seperti apa yang terkandung dalam
Universal Declaration of Human Rights yang juga disebut oleh Yang Amat Berhormat
Perdana Menteri kita sendiri. Saya berharap negara Malaysia akan masuk gear lima
dalam usaha untuk memansuhkan hukuman gantung mandatori bagi 11 jenayah di negara
kita.

Dalam nafas yang sama, ingin saya bawa perhatian Dewan yang mulia ini, kepada
kes seorang warganegara OKU, mentally disabled, Nagaenthran, dengan IQ 69 yang
akan digantung pada hari Rabu, pada 10 November ini. Akan tetapi saya mendapat berita
terkini bahawa akan ada penangguhan pelaksanaan hukuman mati itu.

Rayuan saya dan ramai warga Malaysia di luar sana ialah seorang OKU mental
tidak boleh dihukum gantung. Lebih-lebih lagi yang tidak mempunyai budi bicara seperti
anda dan saya di sini. Mendiang Presiden Filipina, Benigno Aquino telah mencabar
protokol dan telah berusaha sehingga saat terakhir melobi dengan Presiden Indonesia
untuk menyelamatkan Mary Jane Veloso dari tali gantung pada tahun 2015 di Indonesia.

Maka ingin saya mengucapkan terima kasih kepada Yang Amat Berhormat
Perdana Menteri Malaysia di atas surat yang telah beliau utuskan kepada rakan sejawatan
di Singapura, Perdana Menteri Lee Hsien Loong, untuk memohon ihsan dan
pertimbangan agar Nagaenthran tidak dihukum gantung.

Tuan Yang di-Pertua, saya berharap bahawa pihak Menteri atau Timbalan
Menteri sedang mengikuti perbahasan kami ini walaupun dari Putrajaya atau Melaka, agar
jawapan bagi soalan dan cadangan kami ini akan dianggap serius dan diberikan jawapan
kepada apa yang ditanya. Sekian, terima kasih.

Tuan Yang di-Pertua: Terima kasih Yang Berhormat Batu Kawan. Seterusnya,
Yang Berhormat Johor Bahru, silakan.

5.28 ptg.

Tuan Haji Akmal Nasrullah bin Mohd Nasir [Johor Bahru]: Bismillahi Rahmani
Rahim. Assalamualaikum warahmatullahi wabarakatuh. Terima kasih kepada Tuan Yang
di-Pertua kerana memberi izin kepada Johor Bahru untuk bersama-sama membahaskan
Rang Undang-undang Perbekalan Tahun 2022. Melihat kepada perkembangan politik
semasa, MoU yang ditandatangani sepatutnya meredakan suhu politik membolehkan
perbincangan antara kedua-dua belah pihak bagi menumpukan usaha merangka jalan
untuk memulihkan negara pasca pandemik COVID-19.
