76 DR.08.11.2021

memperuntukkan sebanyak RM1.5 bilion sepanjang 519 kilometer yang memanfaatkan
130,000 penduduk.

Berbanding bajet pada tahun lalu, walaupun RM1.3 bilion tetapi panjangnya
adalah 920 kilometer. Namun berguna untuk 290,000 penduduk. Mengapa nilai Bajet
2022 bertambah tetapi manfaatnya kurang? Kementerian mana yang patut jawab perkara
ini? Peruntukan untuk lampu jalan kampung juga berkurangan untuk Bajet 2022. Hanya
RM107 juta dibelanjakan bagi 7,000 unit lampu jalan kampung berbanding pada bajet
tahun lalu sebanyak RM121 juta diperuntukkan bagi memasang 27,000 unit lampu serta
menyelenggarakan operasi 500,000 unit lampu jalan kampung sedia ada. Jalan kampung
yang gelap berbahaya kepada pengguna jalan raya. Peruntukan untuk itu sepatutnya
ditambah.

Angkatan Pertahanan Awam. Bagaimana keadaan di kawasan Yang Berhormat-
Yang Berhormat seminggu dua ini? Dalam keadaan hujan, adakah kawasan Yang
Berhormat- Yang Berhormat yang ada di sini banjir? Tentunya kita memerlukan bantuan
daripada pelbagai agensi antaranya bomba, jabatan kebajikan, Angkatan Pertahanan
Awam dan lain-lain. Pada bajet kali ini saya mencadangkan agar ambulans APM pada
masa hadapan perlu dilengkapi dengan kemampuan pacuan empat kali empat (4x4),
bukannya van sahaja. Kenderaan pacuan 4x4 lebih mudah digunakan di kawasan
pendalaman serta sesuai bergerak semasa bencana serta mengharungi banjir.

Tuan Yang di-Pertua, pegawai APM di daerah juga perlu setaraf dengan kalangan
pengurusan dan profesional, sekurang-kurangnya gred 41 ke atas. Barulah sesuai mereka
hendak berurusan dengan pegawai daerah OCPD yang berada dalam gred kanan. Kini
kebanyakan pegawai APM di daerah, berada di bawah gred 41. Namun, bebanan tugas
mereka tidak sepadan dengan risiko bencana yang perlukan mereka sentiasa bersedia 24
jam.

Pejabat-pejabat operasi APM di daerah-daerah juga daif terutamanya di Sabah
dan Sarawak. JPM perlu memberi perhatian agar mereka ada premis yang sesuai untuk
digunakan ketika berlakunya bencana. Bagaimana hendak tolong masyarakat kalau
pejabat APM tidak selesa, sempit dan usang?

Rakyat perlu sedar bahawa pendapatan perusahaan mikro dan kecil merosot 49
peratus sepanjang tahun 2021 berbanding sebelum pandemik. Manakala pendapatan isi
rumah yang bekerja sendiri turun 41 peratus berbanding sebelum pandemik. Pada tahun
2030, negara dijangkakan mengalami masalah sosial yang lebih serius apabila lebih 40
peratus pencarum KWSP hanya mempunyai baki kurang daripada RM10,000.

Apa tindakan jangka panjang Kementerian Kewangan dalam perkara_ ini?
Bagaimana pula dengan segala hutang-hutang yang disebutkan tadi? Adakah kerajaan
masih mampu membayar pencen kepada pesara-pesara penjawat awam beberapa tahun
akan datang? Sebab saya percaya banyak penganalisis telah mengkaji bahawa kerajaan
akan menghadapi masalah besar untuk membayar pesara-pesara yang begitu besar
belanjanya. Ramai yang sudah menghitung bebanan-bebanan jangka panjang yang boleh
merosakkan ekonomi Malaysia pada masa hadapan.

Saya juga ingin mengambil kesempatan untuk mengingatkan kepada semua
bahawa kami telah memberikan satu isyarat yang kami akan memastikan kerajaan ini
stabil. Akan tetapi sekali lagi sebagaimana yang disebutkan oleh Ahli-ahli Parlimen teman-
teman saya bahawa kelihatan satu percakaran sedang berlaku dalam negara. Kami
bimbang kerajaan ini tidak stabil dan tak akan mampu untuk mengurus negara dalam
keadaan baik. Bajet yang kita bahaskan ini saya takut menjadi sia-sia kerana pemimpin-
pemimpin di sana masih bercakaran antara satu sama lain.

Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Hulu Langat. Seterusnya
Yang Berhormat Setiawangsa, silakan.
