DR.08.11.2021 57

Ada yang terpaksa membatalkan perjalanan dan program pada saat-saat terakhir
kerana aplikasi MySejahtera mereka bertukar warna daripada hijau ke kuning ataupun
merah. Ini bukan kali pertama integriti data MySejahtera tercabul. Menurut admin
MySejahtera melalui Twitter, dengan izin, “We have fixed the root cause which allowed
this to happen. All incorrect HSOs have been deleted, and incorrect PUS status reverted”.

Saya pasti keterangan sedemikian tidaklah mencukupi untuk meyakinkan rakyat
berkenaan dengan masalah MySejahtera ini. Yang Berhormat Menteri harus
menerangkan kepada rakyat kenapa insiden ini boleh berlaku dan langkah-langkah yang
diambil untuk mengelakkan daripada berulang. Kita harap MySejahtera ini tidak lagi
menjadi ‘mynightmare’ di masa hadapan.

Akhir sekali, Gopeng sekali lagi mengucapkan ribuan terima kasih kepada Tuan
Yang di-Pertua kerana memberi peluang untuk turut terlibat dalam perbahasan
Belanjawan 2022. Saya mohon menyokong. Sekian.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Gopeng. Sekarang saya jemput Yang Berhormat Hulu Rajang.

3.26 ptg.

Datuk Wilson Ugak anak Kumbong [Hulu Rajang]: Terima kasih Tuan Yang
di-Pertua. Di kesempatan ini saya turut ingin menzahirkan rasa sedih tidak terhingga di
atas pemergian seorang negarawan, mendiang Yang Berhormat Tan Sri Dr. James Jemut
Masing. Di negeri Sarawak, beliau amat dikenali sebagai seorang pejuang masyarakat
Iban, Tuan Yang di-Pertua.

Beliau merupakan salah seorang di antara 28,000 rakyat Malaysia yang telah
terkorban akibat pandemik COVID-19 ini. Mendiang memegang portfolio Timbalan Ketua
Menteri Sarawak dan DUN Baleh dan juga Presiden Parti Rakyat Sarawak merupakan
mangsa kepada virus pembunuh ini. Pemergian beliau pasti merupakan suatu saat sukar
bagi kami di Sarawak, namun setiap perjuangan serta sumbangan beliau akan sentiasa
terpahat dalam sanubari hati kami, khususnya bagi masyarakat DUN di Baleh, Tuan Yang
di-Pertua.

Bantuan Keluarga Malaysia (BKM) merupakan sesuatu pengumuman yang saya
pasti dinanti-nantikan oleh rakyat. Terima kasih kepada Yang Berhormat Menteri
Kewangan. Ini kerana ramai masyarakat di kawasan pedalaman menerima tempias yang
teruk akibat pandemik ini. Peningkatan penyaluran bantuan daripada RM1,800 kepada
RM2,000 juga memberikan petanda positif akan pimpinan keluarga Malaysia terhadap
keseluruhan rakyatnya. Namun, saya ingin mengesyorkan agar pihak kementerian
meneliti kaedah pemberian bantuan ini khususnya bagi masyarakat di kawasan
pedalaman yang terpaksa menempuh laluan balak serta menggunakan jalan sungai bagi
mendapatkan bantuan ini.

Saya ingin mencadangkan Tuan Yang di-Pertua, agar kemudahan bank bergerak
dapat diselaraskan apabila bantuan ini diberi kelak dan ianya bagi memudahkan urusan
masyarakat di kawasan Parlimen saya di Hulu Rajang dan juga kawasan lain di
pedalaman di negeri Sarawak.

Kesihatan awam, Tuan Yang di-Pertua. Saya ingin menyokong penuh usaha
pihak Kementerian Kesihatan dalam persediaan negara ke fasa endemik COVID-19. Saya
melihat kita masih belum berjaya menangani pandemik ini kerana terdapat segelintir
masyarakat yang masih degil serta memberi pelbagai alasan untuk mendapat
pengambilan vaksin ini. Justeru, dalam agenda menangani COVID-19, saya ingin
mengesyorkan agar pendidikan berterusan bagi menangani penyakit berjangkit ini harus
dididik kepada golongan kanak-kanak sejak awal persekolahan, Tuan Yang di-Pertua.

Selain daripada itu, klinik-klinik luar bandar juga perlu dilengkapi dengan sistem
sokongan lain seperti ubat-ubatan, kit keselamatan, PPE dan lain-lain lagi bagi
memastikan setiap penduduk menerima rawatan perubatan yang sama, tidak kira sama
ada mereka di bandar atau di luar bandar, Tuan Yang di-Pertua.
