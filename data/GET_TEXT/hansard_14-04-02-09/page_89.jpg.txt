DR.08.11.2021 79

Penghapusan hutang bersasar (targeted debt forgiveness) akan membebaskan
lebih banyak wang ke dalam kitaran ekonomi, meningkatkan kemampanan portfolio
PTPTN dan membebaskan wang institusi kewangan yang terikat dengan PTPTN untuk
dilaburkan dalam sektor-sektor kewangan yang lebih memerlukan. Walaupun PTPTN
dimulakan dengan geran kerajaan tetapi hari ini PTPTN meminjam wang daripada institusi
kewangan dengan membayar kadar keuntungan ataupun faedah yang komersial tetapi
memberi pinjaman kepada mahasiswa dengan kadar ujrah yang sangat rendah. Ini
menjadi kunci kepada ketidakmapanan PTPTN yang ada pada hari ini.

Kedua, perkara yang pernah dibawa oleh Pemuda Harapan sebelum PRU ke-14
dahulu ialah kadar pendapatan. Ini dimulakan di Australia dan diguna pakai di banyak
negara, termasuk di England, Korea Selatan, Belanda, Thailand dan lain-lain lagi. Dahulu,
usul daripada Pemuda HARAPAN ialah cadangan kami untuk dibayar semula hutang
PTPTN hanya apabila gaji graduan lepas RM4,000 sebulan.

Pada era PH menjadi Kerajaan Persekutuan dahulu, kita pernah membuat usul
pembayaran antara dua hingga 15 peratus berdasarkan pendapatan bulanan tetapi
pendapatan asal yang ditetapkan adalah terlalu rendah pada RM1,000 dan tidak realistik.
Sekiranya kita hendak melaksanakan kadar pembayaran, contohnya kita boleh buat
pembayaran bermula pada RM4,000 sebulan pada kadar paling rendah dan seterusnya
meningkat sehingga tangga gaji tertinggi RM10,000 atau RM15,000 sebulan.

Jadi sebab itu bagi Setiawangsa, perkara ini sebenarnya pernah dikaji pada era
Kerajaan PH secara lebih mendalam ketika Yang Berhormat Simpang Renggam menjadi
Menteri Pendidikan dan beliau menubuhkan satu jawatankuasa untuk merombak model
PTPTN. Ini telah dianggotai oleh Yang Berhormat Menteri Pendidikan yang ada pada hari
ini dan juga bekas Setiausaha Politik Yang Berhormat Pagoh iaitu Datuk Marzuki
Mohamad. Mungkin elok selepas kedua-dua mereka ini khianat kepada Pakatan Harapan,
kita dapat khabar berita tentang apa berlaku kepada perjalanan jawatankuasa ini. Saya
ingin menggulung.

Jadi pokoknya dalam soal ini, Setiawangsa meminta kerajaan terus memberikan
suntikan. PTPTN cannot be sustained on itself.

01710

Kerajaan dari semasa ke semasa perlu memberi suntikan untuk kemampanan PTPTN,
pertama. Kedua, kerajaan kena terus memberi kawalan yang ketat kepada pertumbuhan IPT
khususnya IPTS agar pendidikan berkualiti dan setara dengan keperluan ekonomi. Ketiga,
kerajaan kena lihat cara untuk menggalakkan majikan swasta multinasional dan juga GLC untuk
membuat perkongsian pembayaran balik PTPTN pekerja mereka secara bersama-sama.
Keempat, perlindungan kepada mahasiswa apabila pengiktirafan MQA untuk jurusan tertentu
di sesebuah IPT ditarik balik.

Ini berlaku di Australia, perihal perlindungan tersebut dan ini tidak adil apabila ia berlaku
kerana tidak ada salah mahasiswa tersebut. Sebagai contoh, Setiawangsa ingin memberi
contoh pelajar-pelajar, ratusan pelajar di Lim Kok Wing University of Creative Technology yang
terjejas apabila pensijilan mereka tidak diiktiraf oleh MQA.

Jadi, ini antara cadangan yang Setiawangsa ingin berikan untuk pihak kerajaan
masukkan tentang PTPTN dalam Belanjawan 2022. Terima kasih.

Tuan Yang di-Pertua: Terima kasih Yang Berhormat Setiawangsa. Seterusnya Yang
Berhormat Batu Kawan. Silakan.

5.11 ptg.

Puan Kasthuriraani a/p Patto [Batu Kawan]: Terima kasih Tuan Yang di-Pertua atas
peluang untuk Batu Kawan mengambil bahagian dalam perbahasan Belanjawan 2022. Saya
ingin mulakan perbahasan saya dengan memetik sepotong ayat daripada Kitab Injil, Proverbs
31, 8-9. “Speak up for those who cannot speak for themselves, for the rights of all who are
destitute. Speak up and judge fairly; defend the rights of the poor and needy”.
