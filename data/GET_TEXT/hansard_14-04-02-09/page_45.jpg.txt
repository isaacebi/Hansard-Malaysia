DR.08.11.2021 35

kebanyakan laluan penerbangan di kawasan pedalaman Sarawak dan Sabah hanya
disediakan oleh MASwings.

Tuan Yang di-Pertua, saya ingin membangkitkan isu banjir di kawasan Lanang
dan Sibu. Sejak dua dekad yang lalu sehingga sekarang, masalah banjir termenung dan
banjir kilat yang dihadapi oleh penduduk Sibu seperti tiada kesudahannya. Pada 19
Oktober 2021, tahun ini, Sibu sekali lagi dilanda banjir kilat susulan hujan lebat. Air naik
mendadak sehingga menenggelamkan beberapa batang jalan dan tempat perumahan.

Antara kawasan yang terjejas termasuk kawasan Lanang seperti Bukit Assek,
Jalan Hua Kiew, Jalan Tiong Hua, Jalan Merlin, Sentosa, Jalan Tun Ahmad Zaidi Adruce,
Pulau Dudong, Sungai... [tidak jelas], Naman, Sengan, Salim Belalang, Sungai Assan,
Tanjung Latap, Menyan dan sebagainya. Saya ingin minta penjelasan kerajaan, adakah
projek tebatan banjir yang telah dilaksanakan sejak Rancangan Malaysia Kesembilan
betul-betul boleh menyelesaikan masalah banjir di Sibu, ataupun banjir juga berpunca
daripada sistem perparitan yang tidak teratur? Oleh itu, saya minta agar pihak
kementerian dapat membuat perancangan untuk menyelenggara semula_ sistem
perparitan di kawasan Lanang demi keselamatan dan keselesaan penduduk-penduduk
yang tinggal di kawasan Lanang.

Selain itu, saya ingin mencadangkan kepada pihak kementerian agar jalan di
kawasan-kawasan yang telah saya nyatakan dapat dinaik taraf agar tidak ditenggelami air
ketika hujan lebat. Sekali lagi saya menyeru kerajaan untuk membawa pakar supaya
mengkaji semula projek Rancangan Tebatan Banjir yang sedia ada memandangkan
masalah banjir masih belum dapat diselesaikan. Saya juga minta supaya Kerajaan
Persekutuan memberikan peruntukan yang secukupnya untuk menyelesaikan masalah
banjir sekali untuk semua terutama di kawasan Parlimen Lanang.

Isu seterusnya ialah kerajaan telah melaksanakan program bantuan i-Lestari, i-
Sinar dan i-Citra KWSP untuk memberi kemudahan kewangan tambahan kepada ahli-ahli
KWSP yang terkesan akibat krisis pandemik COVID-19 bagi memenuhi keperluan asas
untuk kelangsungan hidup mereka. Selain daripada menampung keperluan harian, KWSP
juga membenarkan ahli yang menghadapi masalah kesihatan untuk membuat
pengeluaran daripada Akaun 2 bagi membiayai kos perubatan penyakit.

Akan tetapi selepas ketiga-tiga program tersebut dilaksanakan, kebanyakan ahli-
ahli KWSP terutamanya golongan B40 sudah tiada simpanan di dalam Akaun 2. Oleh
yang demikian, saya mencadangkan supaya kerajaan juga membenarkan ahli KWSP
yang menghadapi masalah kesihatan untuk membuat pengeluaran daripada Akaun 1 bagi
tujuan bayaran kos perubatan sekiranya simpanan Akaun 2 mereka tidak mencukupi.

Sekiranya tidak, kerajaan harus mengendali langkah-langkah serta-merta untuk
membantu ahli-ahli KWSP yang menghadapi masalah tersebut. Kerajaan juga perlu
menyegerakan keputusan membenarkan pengeluaran i-Citra RM10 ribu secara one-off
kepada rakyat yang memerlukan kerana masih banyak rakyat yang berharap kerajaan
untuk menaikkan had pengeluaran KWSP menerusi kemudahan i-Citra untuk meneruskan
kelangsungan hidup.

Walau bagaimanapun, semua ini mengkompromikan simpanan persaraan
khususnya ketiga-tiga bantuan i-Lestari, i-Sinar dan i-Citra masing-masing melibatkan
pengeluaran duit simpanan daripada akaun KWSP. Ini memang menjejaskan kehidupan
mereka semasa hari tua, hari bila mereka sudah tak larat bekerja atau bersara. Jadi,
apakah langkah-langkah jangka panjang kerajaan untuk memulihkan simpanan persaraan
mereka supaya cukup untuk menanggung kehidupan selepas bersara suatu hari nanti?

Tuan Yang di-Pertua, saya ingin menarik perhatian Kementerian Kesihatan
tentang kekurangan doktor pakar di Sibu. Sibu terletak di central region di Sarawak;
hampir semua kes kanser atau kes yang lebih serius di Sarawak dihantarkan pesakit ke
Hospital Kuching. Isu ini saya telah bangkitkan beberapa kali, tetapi saya ingin buat satu
permintaan lagi supaya sebuah pusat kanser diwujudkan di Hospital Sibu dan pakar
onkologi diletakkan di Hospital Sibu. Ini dapat menampung bukan sahaja rakyat Sibu,
tetapi rakyat dari Julau, Kanowit, Selangau, Sarikei, Mukah, Bintulu, Kapit dan
sebagainya.
