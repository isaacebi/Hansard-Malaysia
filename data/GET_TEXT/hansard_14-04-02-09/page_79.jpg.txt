DR.08.11.2021 69

Jikalau mereka tidak berikan data kosmetik, akan dikenakan tindakan, akan dilaporkan
dan sebagainya. Akan tetapi, kalau diberikan data yang tidak benar, ini tidak
mencerminkan keadaan pendidikan yang sebenarnya. Ini akan menganiaya anak-anak
bangsa kita tetapi inilah yang berlaku.

Sebagai contoh, dalam isu penilaian berdasarkan bilik darjah (PBD), apabila guru
mengisi tahap penguasaan (TP) murid di bawah daripada 2— ini guru-guru fahamlah apa
yang kita sebutkan ini— kerja buat guru akan dipertikai. Lebih parah, ada lagi yang akan
dipaksa menukar data hanya untuk memastikan data dipersembahkan nampak indah,
nampak cantik agar Menteri tidak nampak kepincangannya apabila membentangkan di
Dewan yang mulia ini. Percayalah, ini bukan tujuan sebenar pentaksiran.

Saya mengucapkan tahniah kepada guru yang bertanggungjawab melaksanakan
PBD dan melakukan intervensi kepada murid mencapai TP 1 dan 2 walaupun mereka
kadang-kadang terpaksa menerima kesannya. Ya, anda berada di pihak yang benar,
guru-guru sekalian.

Di samping itu, sehingga detik ini, saya mewakili para pendidik dan ibu bapa
merasa gusar dan tertanya-tanya kepada Kementerian Pendidikan, bilakah takwim sesi
pembelajaran tahun 2022 akan keluar? Sekarang bulan November, tidak lama lagi bulan
Disember, tetapi takwim 2022 belum lagi muncul.

Tuan Yang di-Pertua, Program Sarapan Pagi. Saya kekal dan juga komited
meminta supaya kerajaan melaksanakan. Kalau perlu, saya merayu kepada kerajaan
laksanakan Program Sarapan Pagi percuma untuk murid-murid sekolah rendah ataupun
dikenali sebagai Universal Breakfast Program. Bukan perkara baharu. Di Jepun, di
Finland dan negara-negara maju melaksanakannya. Kesan yang begitu jelas, Jepun
mempunyai hayat rakyatnya yang begitu panjang. Kesan inter-generasi itu dapat dilihat
hasil pelaksanaan Program Sarapan Pagi tersebut.

Pelaksanaan ini bukan sekadar membantu anak-anak daripada segi ekonomi
malah membantu keluarga, membantu pengusaha kantin, pekerja kantin, pembekal
makanan mentah, para petani dan mereka yang terlibat dalam ekosistem tersebut. Lebih
penting, kita mendidik anak-anak supaya mempelajari etiket makan, belajar waste
management, belajar disiplin. Mereka makan bersama guru dan mereka makan bersama
rakan-rakan tidak kira kau kaya, kau miskin, kau marhaen, kau kayangan, kita makan
sekali. Makanan yang sama, yang berkhasiat dan bergizi, kita belajar erti kesetaraan. Ini
yang kita mahukan daripada generasi baharu rakyat kita.

Kepada kerajaan, saya rayu, anda mempunyai peluang. Kita telah berikan MoU
kepada anda. Gunakanlah MoU tersebut walaupun sehingga kini Simpang Renggam
masih tidak dapat lagi peruntukan seperti rakan-rakan PH yang lain. Kita pun tidak tahu
apa sebabnya sehingga kini Simpang Renggam tidak diberikan peruntukan untuk
Parlimen tersebut.

Akan tetapi, anda melalui MoU diberikan kepercayaan oleh kami di saf
pembangkang untuk melakukan yang terbaik. Tolong laksanakan Program Sarapan Pagi
percuma. Tolong lakarkan sejarah. Kita bina generasi Malaysia yang lebih baik melalui
Program Sarapan Pagi percuma. Saya kira rakyat di luar sana kesemuanya menyokong
program ini demi masa depan yang lebih baik, demi ekonomi rakyat marhaen dan demi
membangunkan kembali ekonomi rakyat kita dan juga generasi masa depan.

Tuan Yang di-Pertua, saya kira waktu sudah habis walaupun banyak lagi yang
ingin kita bincangkan. Cuma, sebelum saya menutup, satu perkara berkaitan integriti di
institusi pengajian tinggi kita. Kita menjadi bahan lawak dengan isu journal predator,
dengan isu bonceng gratis, dengan isu plagiarisme yang dilakukan oleh ahli akademik
kita. Keluar bukan sahaja dalam media tempatan malah media luar negara. Ini perlu
diambil serius dan ini nampaknya tidak langsung dibicarakan oleh KPT dan tidak diberikan
perhatian oleh belanjawan kali ini.

Maka saya ingin merayu kepada KPT, ingin menggesa supaya kita tubuhkan
majlis integriti kebangsaan seperti mana yang pernah diutarakan oleh Akademi Sains
Negara pada tahun 2017 dan juga lakukan pindaan pada Akta 605 untuk menjadikan
