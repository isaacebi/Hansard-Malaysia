78 DR.08.11.2021

Pada tahun 2019, kajian PTPTN mendapati satu pertiga daripada peminjam
PTPTN mendapat gaji bawah RM2,000. Kita sering melihat dalam sejarah negara kita
benda biasa, tauke-tauke gergasi diberikan bailout tetapi graduan dengan ijazah sarjana
ataupun ijazah muda yang bekerja di 7-Eleven dengan gaji kecil diminta untuk bayar
hutang PTPTN dengan momokan bahawa hutang wajib dibayar.

Di kalangan generasi 20 hingga 29 tahun pada hari ini, tidak ramai di antara kita
berada dalam kategori itu. Kajian AKPK mendapati bahawa pinjaman pendidikan
merupakan hutang kedua yang biasa ditanggung oleh mereka. Masuk ke dalam alam
pekerjaan ataupun belum ada pekerjaan, mereka sudah ada hutang di belakang mereka.
Ini berbeza dengan generasi sebelum ini.

Apa yang lebih malang, saya balik kepada cerita social mobility. Bayangkan ada
Ali, ada Mamat. Seorang selepas SPM terus kerja 7-Eleven pada usia 17, 18 tahun.
Seorang lagi pergi belajar, ambil hutang PTPTN, keluar daripada universiti tidak ada
pekerjaan, terpaksa kerja di 7-Eleven yang sama dengan kawan dia tadi tetapi kawan dia
lepas SPM masuk kerja, sekarang kerja mungkin dengan lebih baik gajinya sedangkan
mereka yang keluar dari universiti, gaji lebih rendah, ada hutang PTPTN sebab ijazahnya
tidak dapat kerja.

Jadi sebab itu, saya ingin mengesyorkan, kalau saya bercakap tentang tauke-
tauke besar diberikan bailout, dihapuskan hutang mereka, kita harus juga
mempertimbangkan bukan untuk semua tetapi untuk golongan-golongan tertentu,
penghapusan hutang. Kita harus bezakan antara penghutang lalai sengaja (deliberate
loan defaulters) dan penghutang lalai tidak sengaja (involuntary loan defaulters), kalau
kita hendak bercakap soal moral.

Malah isu ini bukan lagi satu isu yang spesifik di Malaysia. Negara Amerika yang
mana hutang pendidikan merupakan antara soal yang sangat besar di negara tersebut,
penghapusan hutang mahasiswa menjadi cadangan beberapa calon parti Demokrat
dalam pilihan raya Presiden yang lepas.

Kalau kita lihat Laporan Ketua Audit Negara, PERWAJA Terengganu, RM3.44
bilion hutang dihapus kira pada tahun 2011. Bank Pertanian, RM200 juta dihapus kira
pada tahun 2012. Jadi, sekiranya kerajaan boleh hapus kira hutang syarikat besar dan
membantu mereka menerusi bailout, mengapa hutang rakyat yang paling perlu dibantu
tidak boleh dihapus kira dan dibailout?

Lebih zalim lagi pada era Kerajaan Barisan Nasional dahulu, antara langkah yang
diambil untuk menghukum mereka yang gagal membayar PTPTN adalah dengan
menyenaraihitamkan mereka di imigresen, tidak boleh keluar negara. Hutang mereka
mungkin RM20,000 ke RM30,000 sahaja tetapi hari ini kita ada Yang Berhormat Pekan
dan isteri, Yang Berhormat Bagan Datuk, peguam Shafee Abdullah atas alasan hendak
hantar anak belajar ke luar negara, mereka boleh dapat balik pasport mereka tetapi
penghutang-penghutang kecil dahulu dengan hutang yang sedikit dan dalam keadaan
yang susah, mereka dib/acklist daripada ke luar negara. Saya tidak tahu Keluarga
Malaysia apa namanya?

Siapa yang layak untuk mendapat penghapusan hutang ini? Soalnya macam saya
kata kita pernah buat kepada tauke-tauke besar dalam soal hutang korporat dan
sebagainya. Kita juga pernah hapuskan ataupun sedang hapuskan hutang peminjam
kelas pertama dan kita memberi diskaun kepada mereka yang membuat pembayaran
penuh. Maka ia boleh dibuat, it is a political decision, it can be done. Sekiranya kita mahu
membuatnya, maka ia perlu dibuat secara bersasar.

Antara perkiraan, golongan B40, kadar pendapatan peminjam, bidang
pembelajaran dan mereka yang telah membayar pada tempoh yang lama. Contohnya 15
tahun, maka diberi satu masa untuk mereka terus dihapuskan hutang selepas 15 tahun
dibuat pembayaran. Tahun lepas, ahli ekonomi Geoffrey Williams yang bertugas di
Universiti Nottingham Malaysia menyifatkan PTPTN tidak stabil dengan peminjam terlalu
miskin untuk membayar semula, gaji graduan terlalu rendah dan pengangguran graduan
terlalu tinggi.
