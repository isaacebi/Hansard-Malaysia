16 DR.08.11.2021

Walau bagaimanapun, Kementerian Belia dan Sukan mempunyai Inisiatif Prihatin
Sukan (IPS) secara umumnya yang memfokuskan kepada agenda bantuan kepada
penggiat industri sukan dan rekreasi sebagai usaha tuntas untuk meringankan beban
penggiat industri sukan dan rekreasi yang terkesan.

Antara bentuk bantuan dan sokongan sedia ada di KBS adalah Geran Prihatin
Industri Sukan (GPIS) menerusi bantuan one-off sebanyak RM3,000 kepada pengusaha
dan operator atau pengendali industri sukan dan rekreasi tertakluk kepada syarat-syarat
dan kriteria yang ditetapkan oleh Kementerian Kewangan Malaysia. Pembiayaan mudah
menerusi pelaksanaan Skim Pembiayaan Industri Sukan (SPIS).

Skim ini merupakan kerjasama antara KBS bersama MEDAC melalui agensi di
bawahnya iaitu TEKUN Nasional dan Bank Rakyat. Dana yang diperuntukkan adalah
berbentuk pembiayaan mudah berdasarkan syarat-syarat permohonan TEKUN Nasional
dan Bank Rakyat yang perlu dibayar semula oleh peminjam dalam satu tempoh yang akan
dipersetujui.

Akhirnya kelonggaran SOP sukan dan rekreasi kementerian juga membantu
pengusaha operator sukan dengan memberikan kelonggaran pengoperasian fasiliti
ataupun kemudahan yang sentiasa ditambah baik berdasarkan Pelan Pemulihan Negara
dengan kebenaran Majlis Keselamatan Negara.

01100

Bagi pemberian bantuan pelaksanaan program pula, persatuan atau kelab boleh
memohon dana bantuan pelaksanaan program dengan Kementerian Belia dan Sukan.
Permohonan boleh disalurkan terus ke Jabatan Belia dan Sukan Negeri Selangor untuk
dipertimbangkan di peringkat kementerian.

Untuk maklumat yang lanjut, laman sesawang spsb.kbs.gov.my dirujuk. Sistem
ini dibina untuk memberi khidmat bantuan daripada segi bantuan dana pelaksanaan
program, biasiswa penggunaan kemudahan sukan, laporan pelaksanaan program,
pendaftaran sukarelawan dan pengiklanan. Sekian, terima kasih.

Tuan Yang di-Pertua: Terima kasih. Yang Berhormat Hulu Selangor.

Puan June Leow Hsiad Hui [Hulu Selangor]: Terima kasih, Tuan Yang di-
Pertua. Terima kasih atas hujahan daripada Yang Berhormat Timbalan Menteri. Kita sedia
maklum, sukan ekstrem seperti paragliding dan rope swing pastinya melibatkan risiko
yang tinggi buat para pemain dan juga operator.

Untuk itu, adakah kementerian dapat membantu operator sukan ekstrem dalam
menetapkan garis panduan yang perlu dipatuhi oleh operator sebab saya sering kali
didatangi oleh operator-operator menghadapi birokrasi yang amat-amat rumit dan sejauh
manakah kementerian memperkasakan aktiviti sukan lasak ini, knususnya rope swing
pada masa akan datang memandangkan aktiviti ini semakin menjadi pilihan untuk
generasi belia pada hari ini, knususnya di kawasan Hulu Selangor. Sekian, terima kasih
Tuan Yang di-Pertua.

Tuan Yang di-Pertua: Terima kasih. Yang Berhormat Timbalan Menteri.

Dato’ Sri Ti Lian Ker: Tuan Yang di-Pertua, masalah piawaian ataupun peraturan
garis-garis panduan yang lengkap untuk pengendali sukan lasak tidak dipatuhi adalah
antara masalah yang menjadi rungutan pengoperasi.

Pihak KBS cuma boleh menasihatkan dan menyokong pihak berkuasa tempatan
untuk memberi kebenaran membuka semula operasi sukan ekstrem sekiranya pihak
syarikat mematuhi SOP aktiviti tali aras tinggi yang dikeluarkan oleh Association of
Challenge Course Technology (ACCT) dan disahkan oleh Malaysia Challenge Course
Association (MCCA).

Aspek-aspek keselamatan perlulah dipatuhi dan pihak pengendali perlulah
mengikut piawaian khususnya untuk tidak merisikokan pengguna-pengguna ataupun
pengamal-pengamal sport ini. Sekian, terima kasih.
