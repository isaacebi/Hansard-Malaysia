DR.08.11.2021 13

Puan Noorita binti Sual [Tenom]: Terima kasih Timbalan Menteri atas jawapan
yang diberikan. Saya ingin lebih lanjut dalam usaha kerajaan menangani isu online
gambling ini. Adakah kementerian ada cadangan baru untuk meminda undang-undang
yang sedia ada agar ia lebih sesuai?

Contohnya memasukkan pindaan undang-undang menjadikan ajakan ataupun
pujukan online gambling terutama melalui perkhidmatan handphone kepada remaja
bawah umur 18 sebagai satu kesalahan. Dengan apa yang saya lihat kebelakangan ini
handphone anak-anak saya bawah umur dihujani ajakan-ajakan seperti itu.

Saya juga ingin tahu statistik berkenaan dengan judi online, berapa kes yang telah
didakwa daripada kes pendakwaan, berapakah kes yang melibatkan remaja bawah umur.

Dato’ Sri Dr. Haji Ismail bin Haji Mohamed Said: Terima kasih Yang Berhormat
Tenom. Kita memang prihatin dengan masalah judi online, terutama sekali melibatkan
kanak-kanak atau remaja yang berusia bawah 18 tahun. Sebab itulah, kerajaan sentiasa
mengambil berat dan meneliti apakah bentuk tindakan atau yang saya sebut tadi kita
sedang merancang untuk mengkaji tentang sama ada perlu dibuat pindaan pada Akta
Perjudian termasuklah Akta Perjudian atau melibatkan judi online ini.

Untuk pertuduhan yang melibatkan judi online ini, kalau kita secara untuk seluruh
negara, pertuduhan telah kita lakukan bagi tiga tahun yang ke belakang, tahun 2019
sejumlah 2,294 tuduhan. Tahun 2020 sejumlah 2,911 tuduhan dan tahun 2021 sejumlah
2,165 tuduhan.

Bagi yang melibatkan remaja, saya akan berikan secara bertulis kepada Yang
Berhormat. Terima kasih.

Tuan Yang di-Pertua: Ya, Yang Berhormat Baling.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua. Terima kasih jawapan Yang Berhormat Timbalan Menteri tadi. Saya
meneliti isu judi talian (online), knususnya di kawasan luar bandar yang begitu menjadi-
jadi. Saya hendak mengucapkan syabas dan tahniah kepada pihak polis yang sentiasa
melakukan tindakan-tindakan.

Akan tetapi saya fikir masih lagi kita perlu— jadi jawapan Timbalan Menteri
hendak kaji itu, saya harap jangan lama sangat. Kalau boleh kita gubal perundangan
Perlembagaan ini dalam Dewan yang mulia ini khususnya kepada anak-anak yang di
bawah umur.

Kalau di kawasan saya contohnya di Baling, anak-anak muda dengan telefon dan
mereka tidak perlu pergi kedai judi lagilah. Mereka boleh duduk dalam kawasan tempat
dalam ladang getah atau di mana-mana sahaja mereka boleh main. Akhirnya,
mengundang pelbagai masalah. Justeru, saya mohon kepada kementerian dan kerajaan
Yang Berhormat Timbalan Menteri untuk cepatkan kita bawa rang undang-undang yang
baharu ini ke dalam Dewan yang mulia ini sebelum habis penggal ini . Terima kasih Tuan
Yang di-Pertua.

Dato’ Sri Dr. Haji Ismail bin Haji Mohamed Said: Ya Yang Berhormat Baling.
Kita faham bahawa memang judi online ini sekarang ini berleluasa di seluruh negara dan
di kedai-kedai runcit, di kampung-kampung juga terlibat. Kita sedang membuat
pemantauan dengan pihak-pihak seperti saya sebut tadi pihak berkuasa tempatan dan
juga Akta Perjudian bagi bangunan yang perlu kita pinda.

Sebab itulah, judi ini kalau kita sebut ada judi online, tentang calling centre,
tentang ekor haram, judi dalam bangunan, judi luar bangunan dan juga catit taruh. Jadi,
banyak jenis judi yang sangat merisaukan sebenarnya bagi pihak kerajaan. Kita akan
mengambil tindakan yang tegas bagi menangani supaya kerugian negara daripada segi
cukai ini dapat kita elakkan. Terima kasih Yang Berhormat Baling.

01050

Tuan Yang di-Pertua: Terima kasih, Yang Berhormat Kota Raja.
