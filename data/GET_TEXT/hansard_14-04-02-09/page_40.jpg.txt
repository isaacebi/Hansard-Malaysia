30 DR.08.11.2021

Tuan Noor Amin bin Ahmad [Kangar]: Ya, saya setuju dengan cadangan Yang
Berhormat Tuaran. Saya ingat kita sudah ada Jawatankuasa Pilihan Khas berkaitan
dengan hal ini dan harap aspek-aspek ini dibincangkan.

Sikit lagi, saya ada lebih kurang satu setengah perenggan lagi Tuan Yang di-
Pertua. Saya hendak sebut tadi terkait dengan soal makanan ini, saya hendak sebut
tentang masalah berulang daripada segi aspek pembekalan benih padi. Ini setiap tahun
kita dengar. Ini yang— saya tidak nampak ada kesungguhan pihak kementerian untuk
menyelesaikannya. Soalan saya ialah minta Yang Berhormat Menteri memperincikan
jumlah perbelanjaan bagi setiap jenis makanan yang kita import. Saya minta satu senarai
jenis penerima subsidi, jumlah daripada segi Ringgit Malaysia dan juga jumlah penerima.

Terakhir, saya ingin bawa ialah isu kematian seorang pelatih di Pusat Pemulihan
Dadah dan Akhlak swasta yang berlaku baru-baru ini. Kebetulan pelatih ini ialah orang
Perlis, manakala pusat ini terletak di Changlun, Kubang Pasu, Kedah. Laporan berita
menyatakan kematian beliau kKemungkinan berpunca daripada tindakan warden pusat
pemulihan tersebut yang mengambil tindakan berlebihan sendiri di luar bidang kuasa
beliau. Dalam erti kata lain, warden ini pukul pelatih ini. Dalam kempen berterusan untuk
kita decriminalize atau dengan izin, atau untuk menjadikan dadah bukan kesalahan
jenayah. Minta kerajaan beri penjelasan tentang kes ini.

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Saya juga ingin bertanya, berapakah banyak pusat pemulihan swasta ini wujud di
Malaysia? Bagaimanakah pegawai dan petugas-petugas di pusat ini dipilih
memandangkan ia swasta? Adakah ia dipantau dan laporan berkala diambil? Terakhir,
apakah langkah-langkah yang akan diambil untuk mengelak pengulangan kejadian seperti
ini?

Demikian sahaja perbahasan saya Tuan Yang di-Pertua, saya dengan ini
menyokong.

Timbalan Yang di-Pertua [Dato' Mohd Rashid Hasnon]: Terima kasih, terima
kasih Yang Berhormat Kangar. Sekarang saya jemput Yang Berhormat Beaufort. Sebelum
Yang Berhormat Beaufort memulakan perbahasan, saya hendak menyebut senarai
pembahas-pembahas diikuti oleh— kemudian Yang Berhormat Lanang, Yang Berhormat
Jerai, Yang Berhormat Pokok Sena, Yang Berhormat Keningau, Yang Berhormat
Penampang, Yang Berhormat Sibuti, Yang Berhormat Gopeng, Yang Berhormat Hulu
Rajang dan ada lagi saya tidak baca habis. Silakan Yang Berhormat Beaufort, 13 minit.

11.54 pg.

Dato’ Hajah Azizah binti Mohd Dun [Beaufort]: Terima kasih Tuan Yang di-
Pertua. Bismillahi Rahmani Rahim. Assalamualaikum warahmatullahi wabarakatuh dan
salam sejahtera.

Pertamanya, saya ingin mengucapkan tahniah kepada kerajaan atas
pembentangan Bajet 2022 yang terbesar iaitu RM311.1 bilion demi kesejahteraan rakyat
yang berterusan dan kebangkitan semula ekonomi negara kita. Alhamdulillah, negara
sekarang sudah berada dalam fasa 4 Pelan Pemulihan Negara dengan 95.8 peratus
populasi dewasa dan 69 peratus remaja telah lengkap divaksinasi setakat 3 November.
Kita bersyukur dengan kejayaan ini dan seterusnya bersama-samalah kita melangkah ke
hadapan dalam fasa pemulihan negara kita yang selanjutnya.

Kesungguhan, keprihatinan dan kegigihan para pemimpin negara dan kerajaan
sejak tahun 2020 sehingga kini dengan sokongan semua pihak dan rakyat serta dengan
izin Allah SWT jua membolehkan ekonomi kita dibuka semula. Rakyat sekarang boleh
bekerja, boleh berniaga, boleh keluar untuk berbelanja dan para pelajar kita pun sudah
balik ke sekolah. Daripada sebuah kerajaan yang prihatin, disambut pula oleh Kerajaan
