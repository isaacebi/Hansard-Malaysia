DR.08.11.2021 89

Datuk Seri Dr Mujahid Yusof Rawa [Parit Buntar]: Tuan Yang di-Pertua, sekali
lagi saya diberi kesempatan mewakili rakyat dari Parit Buntar dalam membahaskan bajet
kali ini di Dewan yang mulia ini.

Saya amat memahami apa yang telah berlaku di dalam senario politik tanah air,
kadang kali bukan sahaja memerlukan sentuhan, sembuhan secara politik. Kita juga harus
kembali kepada sentuhan secara spiritual supaya kita ada sesuatu kekuatan untuk
meneruskan perjalanan yang panjang ini.

Izinkan saya memetik ayat Al-Quran yang kita kembalikan kepada segala apa
yang berlaku ini kepada Allah, Tuhan yang bukan sahaja mencipta manusia tetapi juga
menguji manusia dengan berbagai-bagai ujian termasuklah pergolakan politik dan
sebagainya. Allah berfirman, [Membaca sepotong ayat Al-Quran] “Sesungguhnya Aku
mengetahui bahawasanya Allah itu ke atas segala sesuatu itu menentukan segala-
galanya dan juga Allah melingkungi dengan ilmunya segala sesuatu dan telah pun
membuat perkiraannya dengan perkiraan yang teliti’.

Tuan Yang di-Pertua, ayat ini seharusnya memberikan kita dorongan di sebalik
kedukaan kita, sakit kita melihat rakan sendiri mengkhianati, langkah entah apa yang
dibuat. Saya hendak sebut nama dia pun saya tidak mahu sebut, sakit hati. Sakit tangan
boleh diubat, sakit hati ini...

Dato’ Mahfuz bin Haji Omar [Pokok Sena]: Siapalah yang tahu. [Ketawa]

Datuk Seri Dr Mujahid Yusof Rawa [Parit Buntar]: Siapalah yang tahu Tuan
Yang di-Pertua. [Dewan ketawa] Kalaulah tidak ada sentuhan rohani yang besar
mengingatkan kita, bahawa ini ujian yang semuanya telah dibuat perkiraan. Namun
demikian, saya tidak mahu menjadi mereka yang hanya menyerah kepada takdir kerana
kita juga dituntut untuk melaksanakan sunnatullah fil ard.

Perkara yang memang menjadi tugasan kepada orang-orang yang berkuasa dan
kita di dalam arena politik ini dituntut mengikut sunnatullah yang mana ia merupakan
prinsip yang kita perlu menjadi hamba untuk menjayakan prinsip itu. Bukan kita yang jadi
tuan kepada prinsip tetapi hamba kepada prinsip. Hamba itu saya sebut sebagai ianya
juga adalah perintah Allah, bukan daripada manusia yang mengatakannya seperti soal
menegakkan keadilan, memberikan kebebasan, kesaksamaan dan kita seharusnya bukan
sahaja sekadar mahu digelar sebagai wakil rakyat Yang Berhormat, tetapi kita mahu
menjadi wakil rakyat yang berkhidmat kepada prinsip-prinsip ini.

Tuan Yang di-Pertua, apa yang menyedihkan kita, kita menjadi hamba kepada
kedudukan. Kita menjadi hamba kepada kuasa. Kita menjadi hamba kepada kepentingan
diri bahawa itulah yang matlamat kita mahu, menjaga diri, menjaga kepentingan, menjaga
kedudukan, menjaga kuasa. Ini sudah terbalik, Tuan Yang di-Pertua. You are not
supposed to be like that, dengan izin. You are supposed to be the servant of the principle.

01800

Perlu kita menjadi hamba kepada prinsip. Bukan kita menjadi tuan kepada nafsu,
tuan kepada kedudukan, tuan kepada kepentingan. Saya ingatkan kepada diri saya
dengan penuh rendah diri, rakyat di luar sana memerhatikan kita. Jangan sekali-kali kita
menganggap apa yang kita pertontonkan kepada mereka itu seolah-olah tidak dibuat
penilaian, Tuan Yang di-Pertua.

Setiap tindakan kita diberi penilaian dan saya sudah tidak tahu apa lagi yang
harus saya katakan kalau seseorang itu sudah tidak ada lagi sifat malu untuk
menyerlahkan niat asalnya. Apa yang ada pada orang ini. Sebab itu Nabi SAW, Tuan
Yang di-Pertua saya ingatkan, [Membaca hadis dalam Bahasa Arab] “Jikalau anda tidak
ada perasaan malu...” sabda Nabi, “...ayuh lakukan, buatkan apa yang kamu hendak
buat.” Because you don’t have any more shame dan tidak aib dan kemaluan— Kemaluan
ya, aib ya, yang paling besar.

Malu yang paling besar ialah apabila kita dalam kalangan orang-orang yang
berpolitik menjadikan kedudukan sebagai komoditi untuk kepentingan kita. Lalu menjadi
hamba kepada nafsu serakah yang mana kuasa itu kita jadikan sebagai satu matlamat
tetapi bukan satu wasilah untuk menegakkan prinsip yang telah saya sebutkan tadi.
