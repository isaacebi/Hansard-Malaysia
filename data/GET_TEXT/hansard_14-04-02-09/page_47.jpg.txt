DR.08.11.2021 37

bukan Bumiputera hanya terdapat lebih kurang 5.4 peratus daripada apa yang diterima
oleh masyarakat Bumiputera.

Dalam sebuah keluarga, kita perlulah maju bersama. Saya juga kecewa dengan
kerajaan kerana Sarawak tidak dilayan dengan adil. Sarawak seharusnya diberi
peruntukan yang lebih besar disebabkan keluasan daripada segi geografi serta minyak
dan gas disumbangkan untuk pendapatan negara. Semasa pentadbiran Kerajaan PH
mengambil langkah positif untuk menaikkan peruntukan geran khas untuk Sarawak
sebanyak dua kali ganda iaitu RM32 juta dan bertekad untuk menggandakannya lagi
dalam masa lima tahun. Akan tetapi dalam Bajet 2021 dan 2022, kerajaan mengurangkan
jumlah itu semula kepada RM16 juta. Adakah Bajet 2022 ini yang mengangkat tema
“Keluarga Malaysia, Makmur Sejahtera” cuma merupakan retorik politik sahaja? Saya
berharap “Keluarga Malaysia, Makmur Sejahtera” ini dapat betul-betul memperkukuh
pemulihan, membina daya tahan dan memacu pembaharuan kepada semua rakyat
Malaysia tanpa mengira kaum, bangsa dan agama. Sekian.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Lanang. Sekarang saya jemput Yang Berhormat Jerai.

12.25 tgh.

Tuan Sabri bin Azit [Jerai]: Assalamualaikum warahmatullaahi wabarakaatuh.
Terima kasih Tuan Yang di-Pertua kerana memberi peluang kepada saya untuk turut serta
dalam perbahasan Belanjawan 2022 yang telah pun dibentangkan oleh Yang Berhormat
Menteri Kewangan, Datuk Seri Utama Tengku Zafrul bin Tengku Abdul Aziz pada 29
Oktober yang lalu.

Firman Allah S.W.T [Membaca ayat al-Quran]. Maksudnya: “Kitab al-Quran ini
tidak ada keraguan padanya, petunjuk bagi mereka yang bertakwa iaitu mereka yang
beriman kepada yang ghaib, melaksanakan solat dan menginfakkan sebahagian rezeki
yang Kami berikan kepada mereka.” Ayat ini berada di awal Surah al-Baqarah yang turun
selepas Nabi Muhammad S.A.W berhijrah ke Madinah. Hijrah Nabi ke Madinah untuk
membina sebuah negara. Ayat ini gambaran yang menjelaskan dasar-dasar bernegara
bagi mereka yang beriman kepada Allah.

Hari ini kita bincang tentang belanjawan dalam menentukan dasar atau kaedah
tatacara berbelanja dalam negara. Alhamdulillah, pembentangan Belanjawan 2022 kali ini
bertemakan Keluarga Malaysia Makmur Sejahtera jelas menunjukkan keprihatinan
kerajaan kepada rakyat secara keseluruhan. Pembentangan bajet kali ini melibatkan
peruntukan tertinggi dalam sejarah berjumlah RM332.1 bilion. Hal ini bagi tujuan
menyedia dan merancang pelbagai strategi serta inisiatif bagi menyejahterakan rakyat
dan membangunkan ekonomi yang makmur serta mampan.

Tuan Yang di-Pertua, Belanjawan 2022 ini sesungguhnya pada hemat saya
memberi cabaran yang sangat hebat kerana kita berada dalam tahap ekonomi negara
yang sangat mencabar, khususnya dalam suasana fasa endemik COVID-19, di mana
kebanyakan industri baru sahaja memulakan nafas baharu. Saya tertarik dengan fokus
utama dalam Belanjawan 2022 iaitu berkaitan kesejahteraan rakyat Malaysia. Strategi
Pertama di bawah fokus ini; Memulihkan Kehidupan dan Pencarian. Alhamdulillah, pada
tahun hadapan inisiatif bantuan tunai langsung akan ditambah baik. Kerajaan akan
memperkenalkan Bantuan Keluarga Malaysia (BKM) dengan beberapa pembaharuan
supaya kumpulan yang benar-benar terkesan diberi lebih tumpuan. Kita sangat berharap
agar tiada individu yang tercicir daripada menerima bantuan ini.

Selain itu, kaedah permohonan secara atas talian dan juga manual perlu
dipermudahkan, terutama melibatkan golongan warga emas. Suka saya untuk
mencadangkan BKM untuk warga emas diberikan secara terus tanpa memerlukan mereka
mengisi borang. Hal ini kerana kebanyakan dalam mereka tidak berkeupayaan untuk
mengisi borang tersebut secara atas talian dan tidak mempunyai kemudahan untuk
kaunter bagi sebarang urusan.
