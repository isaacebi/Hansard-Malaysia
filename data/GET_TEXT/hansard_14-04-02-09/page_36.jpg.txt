26 DR.08.11.2021

rancangan Kementerian Kewangan untuk mengemukakan Rang Undang-undang
Tanggungjawab Fiskal.

Saya berharap ini akan dilakukan dengan segera memandangkan sudah
beberapa tahun Kementerian Kewangan melalui tinjauan ekonomi, dokumen yang
dibekalkan kepada kita membincangkan tentang kepentingan rang undang-undang ini.
Bagi saya, penting ia dibawakan segera untuk mendedahkan kepada semua Ahli Parlimen
tentang situasi sebenar pengurusan ekonomi negara dalam jangka masa pendek,
sederhana dan juga panjang.

Soalan saya adalah, bilakah rang undang-undang ini akan dibawa? Jika kita
meneliti kutipan hasil kita sejak 2010 sehingga kini, saya cuba ambil satu unjuran dalam
jangka masa lebih kurang sederhana iaitu lebih kurang dalam 12 tahun. Kita akan dapat
melihat hasil tahunan kerajaan meningkat agak perlahan iaitu sekitar RM160 bilion pada
tahun 2010 dan anggaran lebih kurang pada tahun hadapan adalah sebanyak RM234
bilion. Peningkatan ini sebenarnya sekitar RM74 bilion dalam tempoh 12 tahun ataupun
kira-kira hanya RM6 bilion sahaja setahun peningkatan hasil iaitu sekitar 0.4 peratus
berbanding KDNK semasa.

Manakala bagi perbelanjaan pula, perbelanjaan kita meningkat sekitar RM202
billion pada tahun 2010 kepada anggaran sekitar RM331 bilion pada tahun hadapan iaitu
peningkatan sekitar RM129 bilion atau hampir RM12 bilion setahun. Secara
perbandingannya, kita sentiasa menambah perbelanjaan lebih sekali ganda daripada
tambahan kutipan hasil setiap tahun. Ini tentu akan menjadi masalah sekiranya tidak diberi
perhatian lebih awal. Kita mempunyai pilihan sama ada meningkatkan hasil ataupun
memilih untuk berbelanja secara berhemah.

Dalam pemerhatian saya terhadap hasil kerajaan, kita dapat melihat beberapa
corak. Misalnya cukai langsung syarikat yang relatifnya agak mendatar, iaitu pada kadar
antara RM63 bilion ke RM 65 bilion dalam tempoh ini. Anggaran kutipan cukai langsung
syarikat pada tahun lalu iaitu pada tahun 2020 meleset daripada unjuran sebanyak RM59
bilion tetapi kita hanya dapat kutip sekitar RM50 bilion sahaja. Ini tentulah boleh difahami
yang berpunca daripada kesan-kesan dasar yang diambil bagi menangani COVID-19.

Justeru, bagaimanakah kerajaan boleh begitu yakin menyasarkan kutipan
sebanyak RM65 bilion iaitu kurang RM1 bilion berbanding kutipan pada tahun 2018. Yakni
kutipan pada tahun hadapan kita sasar begitu tinggi, akan tetapi saya agak pesimis kita
dapat mencapai jumlah itu.

01140

Saya juga melihat cukai langsung individu telah meningkat daripada RM39 bilion
pada tahun 2019 dan 2020, lebih kepada anggaran sekitar RM36 bilion. Sementara
unjuran kutipan hasil yang lain boleh dikatakan munasabah. Jadi, saya mohon Menteri
menjelaskan secara terperinci peningkatan pendapatan pelaburan kerajaan pada tahun
2019 iaitu pada kadar RM6O0 bilion berbanding sekitar RM20 bilion hingga RM30 bilion
pada tahun-tahun sebelumnya.

Apakah faktor-faktor yang menyumbang peningkatan besar kutipan pendapatan
pelaburan kerajaan pada tahun 2019? Mengapa sekarang kita tidak dapat mengutip
sebanyak itu? Saya juga ingin tahu berapakah jumlah daripada segi wang dan juga
pengecualian cukai yang diberikan oleh kerajaan dari tahun ke tahun sejak lima tahun lalu.
Siapakah yang diberikan pengecualian cukai ini dan apakah asas_ pemberian
pengecualian cukai ini?

Kenapa saya bertanya tentang ini adalah kerana kita tahu ada sesetengah
yayasan yang ditubuhkan yang sebahagiannya telah dibawa ke mahkamah, yang
berbelanja tidak mengikut peraturan. Jadi, mengapakah institusi-institusi begini diberikan
pengecualian cukai? Dalam aspek perbelanjaan pula ada peningkatan besar dalam
emolumen serta pencen dari tahun 2010 ke tahun 2020.

Saya sedar daripada segi politiknya ini isu yang sensitif namun kita tidak boleh
menyembunyikan masalah sampai bila-bila. Emolumen meningkat daripada kadar kira-
kira RM47 bilion pada tahun 2010 kepada unjuran sebanyak RM87 bilion pada tahun
