28 DR.08.11.2021

dapat membantu projek-projek ini dapat berjalan dengan cepat, kita ada kira-kira RM90
juta harta beku dan juga RM9.4 bilion wang yang tidak dituntut. Ada lebih kurang 28,000
kematian kes COVID-19, di kalangan mereka ini pasti ada yang mempunyai insurans dan
juga simpanan, ini contoh kecairan yang perlu kita fikirkan.

Jadi, apakah langkah-langkah yang akan diambil oleh kerajaan untuk
mempercepatkan proses yang rumit dan mahal dalam menuntut harta-harta ini supaya ia
dapat dicairkan? Jadi, saya tanya langkah-langkah kerajaan ini termasuklah sekiranya
ada undang-undang sedia ada yang perlu dipinda.

Tuan Yang di-Pertua dan rakan-rakan yang saya hormati, maksud pembangunan
kita melalui belanjawan ini kita tidak boleh hadkan hanya pada soal angka untung dan rugi
semata-mata. Dahulu semasa masih bersekolah saya pernah membaca kisah Raja
Midas. Raja Midas ini dia seorang raja yang diberi kelebihan dia pegang apa pun menjadi
emas tetapi akhirnya dia tidak dapat hendak peluk anak dia, dia tidak dapat hendak
pegang roti. Jadi dia hilang kebahagiaan apabila dia hanya memikirkan pembangunan itu,
memikirkan kemewahan itu hanya dari aspek untung rugi. Maksud dia dalam yang
ditunjukkan daripada segi nilai emas.

Oleh sebab itu penting untuk kita mengimbangi soal untung rugi dengan penelitian
tentang bagaimana strategi perbelanjaan kita mesti meliputi keperluan-keperluan lain
termasuk dalam soal seni, sastera dan budaya yang selalu dilihat tidak menguntungkan.
Antara sebab kenapa semasa di universiti diwajibkan kursus Tamadun Asia dan Tamadun
Islam misalnya adalah supaya kita insaf bahawa ketamadunan itu terkandung pelbagai
aspek seni, sastera, budaya dan termasuklah sukan yang menjadi mercu tanda
kemakmuran yang sebenar.

Soalan saya, apakah rancangan kerajaan untuk merancakkan industri seni,
sastera dan budaya serta sukan ini? Saya hendak mengucapkan tahniah kepada Menteri
Luar kerana memberikan perhatian kepada soal diplomasi budaya. Soal diplomasi budaya
ini pernah saya bawa dalam satu perbahasan saya pada tahun 2018 semasa beliau juga
pernah menjadi Menteri Luar buat kali pertama. Penting untuk kita semua melihat ini
sebagai satu elemen soft power ataupun kuasa halus dalam memperkenalkan kekuatan
kebudayaan kita.

Cuma saya hendak sebut kepada Menteri kita mestilah menilai dan memilih orang
yang benar-benar layak dan faham untuk menguruskan hal ini. Maka saya ingin bertanya
tentang pelantikan perunding kreatif di Wisma Putra, apakah kriteria pemilinaan? Adakah
ia dibuat melalui proses temu duga terbuka yang diiklan? Apakah karya mereka yang
dilantik ini dipertimbangkan untuk mewakili, misalnya estetika dan juga falsafah
kebudayaan negara dan adakah perjawatan ini tetap? Apakah faedah gaji dan elaun
mereka?

Terkait dengan hal ini, saya juga ingin tahu tentang rancangan pembangunan
diplomasi budaya di peringkat kementerian setakat ini. Kita harus melihat sebagai contoh
animasi seperti Usop Sontorian, Anak-anak Sidek, Upin dan Ipin, BoBoiBoy misalnya
boleh dan telah memainkan peranan dalam aspek ini. Ini contoh kartun yang telah mula
dikenali sekurang-kurangnya di peringkat serantau.

Justeru itu, saya ingin bangkitkan di sini kekecewaan pemain industri animasi
yang kekurangan slot siaran mereka dan juga berdepan dengan kos penyiaran yang
tinggi. Jadi, saya minta Kementerian Komunikasi dan Multimedia untuk melihat hal ini
supaya aduan mereka ini diberi perhatian. Aduan mereka tentang dana pembangunan
animasi yang diberikan kepada mereka yang tidak layak termasuklah syarikat percetakan
dan pembersihan yang tidak boleh dipandang enteng.

Jadi, bagaimanakah proses pemerolehan sebenar dibuat? Orang yang betul-betul
terlibat dalam industri, yang betul menjayakannya tidak diberi peluang tetapi kita wujudkan
syarikat-syarikat yang disebut oleh mereka sebagai syarikat belon yang mendapat
peruntukan dana ini. Jadi, ini saya harap tidak berlaku dan tidak akan berulang. Inilah
contoh bagaimana dana yang diluluskan mungkin dibelanjakan secara tidak produktif.

Di bawah Kementerian Luar Negeri juga, saya ingin bertanya tentang
perkembangan RCEP, yang mana 10 negara telah menandatanganinya. Baru-baru ini
