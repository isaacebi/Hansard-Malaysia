36 DR.08.11.2021

Selain itu, isu ketidakcukupan tempat letak kereta masih serius di Hospital Sibu.
Saya harap kerajaan dapat membina tempat letak kereta bertingkat di Hospital Sibu.
Apakah rancangan kerajaan untuk menyelesaikan masalah ini setakat ini? Masalah ini
juga saya banyak kali bangkitkan di Dewan yang mulia ini. Saya harap kementerian dapat
mengambil perhatian dan mencari penyelesaian untuk menolong rakyat Sibu dan
Sarawak. Saya juga menerima banyak aduan bahawa kemudahan tidak mencukupi di
Hospital Sibu. Jadi, saya harap KKM dapat menaik taraf semua kemudahan di Hospital
Sibu.

Tuan Yang di-Pertua, saya ingin membangkitkan satu kes di mana seorang doktor
yang berasal dari Semenanjung yang telah bertugas selama tiga tahun di Sibu telah
diarahkan untuk melaksanakan tugasan rasmi di PPV KLCC pada bulan Julai. Selepas
selesai menjalani penugasan rasmi di KLCC, beliau telah memasuki Sarawak untuk
menyambung kerja di Hospital Sibu. Akan tetapi, beliau telah dimaklumkan untuk
kuarantin 14 hari di hospital dan bayaran kos kuarantin juga perlu dibayar oleh beliau. Hal
ini telah menimbulkan perasaan ketidakpuasan hatinya kerana beliau bertolak keluar dari
Sarawak adalah atas tugasan rasmi dan bukannya tujuan lain. Permohonan pengecualian
bayaran kos kuarantin di hotel juga telah ditolak oleh SDMC. Maka, saya mencadangkan
bahawa mereka yang terpaksa membayar kos kuarantin walaupun bertugas secara rasmi,
haruslah diberikan pampasan sewajarnya.

Selain itu, untuk menyelesaikan masalah ini dan memastikan ia tidak berlaku lagi,
saya juga mencadangkan supaya doktor berasal dari Sarawak dapat ditempatkan di
Sarawak seperti sasaran 90 peratus guru kelahiran Sarawak kembali berkhidmat di
Sarawak. Saya ingin memohon statistik penempatan pekerja kesihatan dari Sarawak;
berapakah peratusannya adalah orang Sarawak dan berapa peratusannya adalah dari
luar Sarawak.

Isu seterusnya adalah isu penempatan guru. Saya ingin tahu, sudah berapakah
peratus guru berasal dari Sarawak ditempatkan di Sarawak sehingga tahun ini, 2021?
Persoalan ini saya bangkitkan kerana ramai yang telah bertugas di negeri lain selama
bertahun-tahun, namun mereka masih gagal memohon untuk berpindah kembali ke
Sarawak. Mereka berhasrat untuk kembali berkhidmat di Sarawak, tetapi permohonan
mereka ditolak, seterusnya menyebabkan sekolah-sekolah di kawasan pedalaman
Sarawak menghadapi kesuntukan tenaga pengajar. Oleh itu, saya ingin tanya, adakah
sasaran untuk menempatkan 90 peratus guru kelahiran Sarawak untuk kembali
berkhidmat di Sarawak telah dipenuhi ataupun kementerian akan mempertimbangkan
untuk menaikkan sasaran ini daripada 90 peratus kepada 95 peratus atau 100 peratus.

01220

Cadangan ini boleh membantu Kementerian Pendidikan untuk menjimatkan elaun
yang diberikan kepada guru-guru yang mengajar di negeri lain. Penjimatan ini pastinya
akan menguntungkan kementerian juga kerana ia boleh dibelanjakan kepada tujuan-
tujuan lain yang lebih penting.

Timbalan Yang di-Pertua [Dato’ Mohd Rashid Hasnon]: Minta rumuskan, Yang
Berhormat ya.

Puan Alice Lau Kiong Yieng [Lanang]: Okey. Kesimpulannya, Bajet 2022
bukanlah satu bajet yang adil untuk semua rakyat Malaysia. Sejumlah RM11.4 bilion
diperuntukkan bagi program Bumiputera, manakala masyarakat Cina RM200 juta, India
RM145 juta dan Orang Asli RM274 juta — yang digabungkan cuma terdapat kira-kira
RM619 juta.

Persoalan saya, adakah peruntukan ini telah merangkumi Orang Asli di Tanah
Malaya, merangkumi Orang Dayak Sarawak dan Orang Kadazan dari Sabah? Bagaimana
kerajaan berhasrat untuk rakyat Malaysia hidup sebagai sebuah Keluarga Malaysia
apabila dasar-dasar kerajaan, terutamanya peruntukan dirangka mengikut kaum?
Sekiranya kerajaan betul-betul ingin membangunkan Keluarga Malaysia yang harmoni,
tidak wajar munculkan dasar pilih kasih ini di mana peruntukan yang besar diberi untuk
melaksanakan pelbagai inisiatif di bawah payung pembangunan Bumiputera tetapi yang
