DR.08.11.2021 39

Hayun dipenuhi dengan batuan bersaiz besar dengan air tenang yang menjadi tumpuan
orang ramai bermandi manda, namun kini, landskap yang biasanya mengambil tempoh
lama untuk mengalami perubahan berubah dengan sekelip mata dengan saiz sungai yang
menjadi lebih besar selain dipenuhi batuan kecil, selain aliran air lebih deras.

Selain itu juga, Daerah Yan yang dikenali sebagai pelancongan desa kini lumpuh
sekelip mata dek kerana musibah banjir berkenaan. Kebanyakan rumah inap yang
terkenal dengan satu rumah satu kolam kini sudah tidak mampu untuk beroperasi lagi.
Semuanya terpaksa gulung tikar sehinggalah kerja-kerja baik pulih dilakukan.

Tuan Yang di-Pertua, suka untuk saya mencadangkan kepada pihak Kementerian
Alam Sekitar dan Air untuk menyediakan satu sistem amaran banjir bagi kawasan yang
mempunyai risiko berlaku banjir terutama di lokasi tadahan air hujan. Sistem ini boleh
memberi amaran kepada penduduk untuk menyelamatkan diri dan barang berharga
sebelum berlakunya banjir.

Seterusnya, saya juga mohon kepada Kementerian Pelancongan, Seni dan
Budaya agar melihat nasib pemilik inap desa yang terjejas teruk dengan menghulurkan
bantuan pemulihan agar sedikit bantuan tersebut dapat menghilangkan sedikit beban
kerugian yang ditanggung akibat bencana.

Tuan Yang di-Pertua, untuk makluman sidang Dewan sekalian, negeri Kedah
masih dibelenggu dengan masalah bekalan air di beberapa buah daerah. Keadaan ini
menjadi sangat sukar buat penduduk yang perlu berdepan dengan perkara ini saban hari.
Kerajaan Negeri Kedah dalam rancangan menjalankan Skim Pemindahan Air Jeniang
Fasa 2 yang dianggarkan menelan kos sebanyak RM400 juta.

Saya bersependapat dengan Menteri Besar Kedah untuk memasukkan
peruntukan RM14 juta dalam Belanjawan 2022 sebagai pendahuluan kepada gerak kerja
projek ini. Saya sangat berbesar hati sekiranya pihak kerajaan mempertimbangkan
berkaitan dengan perkara ini. Anggaran keseluruhan kos Fasa 2 bernilai RM400 juta
berkenaan meliputi komponen seperti berikut iaitu terusan pemindah sepanjang tujuh
kilometer, Empangan Naok dan terusan penghantar.

Kerajaan negeri juga turut memohon melaksanakan Takungan Air Pinggiran
Sungai (TAPS) Kampung Terat Batu, Padang Serai yang menelan belanja RM336 juta.
Peruntukan itu merangkumi komponen Ampang Jajar, kolam TAPS, rumah pam, muka
sauk dan jajaran paip penghantar.

Tuan Yang di-Pertua, menyentuh isu kitar semula. Pada tahun 2019, Malaysia
mencatatkan kadar kitar semula sebanyak 28.6 peratus daripada jumlah janaan sisa
sebanyak 38,120 tan sehari. la agak rendah jika dibandingkan dengan negara maju yang
telah mencecah 50 peratus termasuk negara jiran iaitu Singapura. Kadar kutipan melalui
program separation at source juga amat rendah dengan hanya 2,145 tan setahun bagi
tujuh buah negeri. Ini merupakan jumlah yang sangat rendah.

Saya ingin mencadangkan supaya kerajaan mengkaji kaedah yang lebih baik
dalam perkara ini. Peningkatan kos dalam pengurusan sisa meningkat dan mencecah
RM2 bilion bagi tujuh buah negeri adalah suatu yang tidak lestari. Mungkin kita boleh
mencadangkan satu sistem yang lebih efektif. Sebagai contoh, kaedah kitar semula
secara aplikasi mobile, Trash4Cash yang sedang dan telah dijalankan di mana sisa
buangan berkenaan dikutip dari rumah ke rumah dan mereka yang membakarkan sampah
berkenaan diberi bayaran.

Tuan Yang di-Pertua, pengumuman Bajet 2022 disifatkan berita gembira buat
golongan usahawan dan peniaga kecil. Menerusi beberapa inisiatif yang disediakan
kerajaan, ia memperlihatkan kesediaan kerajaan mendengar rintihan dan keperluan
rakyat terutama golongan peniaga kecil yang sangat terkesan akibat pandemik COVID-
19. Beberapa inisiatif yang diumumkan itu juga seperti memperuntukkan bajet khusus
buat para peniaga kecil dan penjaja, antaranya pinjaman mudah tanpa faedah yang
diumumkan. Harapan kita agar apa yang diumumkan oleh kerajaan ini akan meringankan
sedikit bebanan terutama golongan B40, peniaga kecil dan penjaja.
