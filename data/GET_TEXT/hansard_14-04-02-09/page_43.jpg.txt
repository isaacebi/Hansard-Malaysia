DR.08.11.2021 33

akan dapat mencipta pekerjaan untuk rakyat di sana dan lagi ramailah rakyat yang miskin
itu dapat kita keluarkan daripada kemiskinan.

Akan tetapi untuk kita menarik minat para pelabur datang maka infrastruktur
dalam kawasan itu perlu kita tingkatkan dan inilah kita memerlukan bantuan, sokongan
dan peruntukan daripada Kerajaan Persekutuan untuk kita dapat membangunkan,
memperbaiki lagi infrastruktur di dalam kawasan tersebut supaya ia akan menarik minat
para pelabur datang ke situ, ke negeri Sabah dan seterusnya memberikan pekerjaan
kepada orang kita yang berada di negeri Sabah.

Untuk kawasan saya Tuan Yang di-Pertua, tidak boleh dilupakan. Saya teringat
ucapan daripada Yang Berhormat Menteri Alam Sekitar dan Air yang mengatakan bahawa
untuk RMKe-12, ada RM2.7 bilion peruntukan untuk negeri Sabah dan Sarawak dalam
berkaitan dengan air ini.

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat. Minta rumuskan.

Dato’ Hajah Azizah binti Mohd Dun [Beaufort]: Ya. Apa yang saya ingin
sebutkan di sini ialah masalah air ini adalah satu masalah yang masih lagi berterusan di
dalam kawasan Parlimen Beaufort. Ada tiga loji. Loji Rawatan Air Beaufort I, Loji Rawatan
Air Beaufort II, Loji Rawatan Air EWSS Limbawang. Semua ini memerlukan untuk diambil
tindakan, dibantu untuk diperbaiki lagi supaya sistemnya akan bertambah baik dan
bekalan air akan sampai kepada pengguna yang memerlukan, yang masih lagi pada masa
ini bertanya dan kadang-kadang seminggu tidak ada air, 10 hari tidak ada air.

Tuan Yang di-Pertua, jadi saya meminta kepada Yang Berhormat Menteri yang
dikasihi supaya dapat turun padang ke Sabah, datang ke kawasan Parlimen Beaufort,
melihat sendiri apa yang perlu dilakukan. Daripada peruntukan yang tersedia itu mungkin
ada yang boleh diturunkan bagi memastikan masalah-masalah yang dihadapi pada masa
kini dapat kita atasi dengan sebaiknya dan memberikan manfaat yang sebenarnya untuk
rakyat yang memerlukan. Sekian, terima kasih, saya memohon menyokong.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Beaufort. Seterusnya saya menjemput Yang Berhormat Lanang, 13 minit.

12.07 tgh.

Puan Alice Lau Kiong Yieng [Lanang]: Terima kasih Tuan Yang di-Pertua
kerana memberi peluang kepada Lanang untuk membahaskan Belanjawan 2022.
Semalam iaitu 7 November, ramai rakyat Malaysia tiba-tiba menjadi person under
surveillance (PUS) selepas bangun daripada tidur pada awal pagi.

Mereka terkejut apabila didapati status di MySejahtera bertukar kuning iaitu
individu dalam pemantauan serta merah perintah pengawasan dan pemerhatian di rumah.
Mereka semua berasa panik dan keliru bagaimana mereka tiba-tiba boleh tergolong dalam
kalangan PUS walaupun mereka langsung tiada sejarah perjalanan ke mana-mana
tempat atau menjadi kontak rapat kepada mana-mana kes positif.

Kebanyakan orang juga terpaksa membeli kit ujian kendiri COVID-19 tambahan
untuk membuat saringan bagi keluarga mereka. Sehinggalah perkara ini dimaklumkan
oleh orang ramai yang memuat naik status di media sosial dan kemudian team aplikasi
MySejahtera mengaku bahawa ia merupakan satu kesilapan teknikal, di mana pengguna
aplikasi tersebut secara rambang diberi status HSO dan PUS.

Tuan Yang di-Pertua, perkara ini tidak sepatutnya berlaku. Kesan kesilapan
teknikal yang ramai orang yang terbabit berasa sangat stres dan helpless dengan izin.
Bayangkan mereka yang sedang bercuti di tempat lain tidak diizinkan masuk ke premis
tertentu, misalnya hotel dan pusat membeli belah atau mereka yang akan menaiki kapal
terbang ke destinasi lain untuk bekerja atau melanjutkan pelajaran tetapi dilarang boarding
ke dalam pesawat. Adakah kerajaan akan bertanggungjawab serta membayar ganti rugi
kepada mereka? Siapakah yang akan bertanggungjawab kepada kesilapan MySejahtera
ini?
