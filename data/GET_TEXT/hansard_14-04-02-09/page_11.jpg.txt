DR.08.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 8 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Tuan Ramli bin Dato' Mohd Nor [Cameron Highlands] minta Menteri Dalam
Negeri menyatakan apakah situasi keperluan keanggotaan Pasukan Gerakan Am (PGA)
Senoi Praaq ketika ini dan adakah pihak kerajaan berhasrat untuk melonggarkan syarat
kelayakan bagi pengambilan anggota PGA ini.

Timbalan Menteri Dalam Negeri [Dato' Sri Dr. Haji Ismail bin Haji Mohamed
Said]: Bismillahi Rahmani Rahim. Assalamualaikum warahmatullahi wabarakatuh dan
selamat pagi. Terima kasih kepada Yang Berhormat Cameron Highlands. Tuan Yang di-
Pertua, pasukan Senoi Praaq sangat dekat di hati Yang Berhormat Cameron Highlands
dan diri saya juga kerana ramai anggota Senoi Praaq dari kawasan Parlimen Kuala Krau.

Sekali lagi saya ingin menzahirkan salam takziah buat Yang Berhormat Cameron
Highlands atas kehilangan bapa tersayang, Allahyarham Dato’ Mohd Nor bin Abdullah
pada usia 87 tahun pada 24 Oktober 2021 yang lalu. Allahyarham merupakan antara 10
orang pertama yang menyertai pasukan Senoi Praaq sebagai tracker pada tahun 1956.

Pesara polis ini memegang nombor badan pasukan Senoi Praag 001, Tuan Yang
di-Pertua. Allahyarham juga merupakan wira bagi memerangi p7.8engganas komunis
ketika itu. Kehebatan Senoi Praaq menjadikan mereka digelar sebagai The Silence Killers.
Tahniah Yang Berhormat Cameron Highlands, bagi pihak kerajaan.

Untuk makluman Yang Berhormat juga, berkenaan dengan situasi keperluan
anggota Senoi Praaq pada ketika ini, PDRM masih memerlukan khidmat anggota Senoi
Praaq yang mempunyai kepakaran eksklusif di hutan belantara. Khidmat mereka
digunakan bagi tugas-tugas lain yang melibatkan operasi di hutan seperti search and
rescue dan memburu penjenayah dalam hutan. Kepentingan pasukan Senoi Praaq di
masa sekarang adalah seperti berikut:

(i) keperluan kepakaran sebagai penjejak di hutan sekiranya
operasi di hutan belantara, baik operasi keselamatan mahupun
operasi search and rescue;

(ii) sebagai pasukan simpanan bagi persediaan sekiranya berlaku
lagi ancaman urgency, terutamanya melibatkan kawasan hutan;

(iii) sifat semula jadi pasukan ini yang taat kepada ketua dan tugas
yang diamanahkan amat berguna kepada pasukan PDRM;

(iv) selaku pasukan mempunyai kemahiran di hutan, pasukan ini
ditugaskan untuk membanteras segala bentuk  aktiviti
pemburuan haram, penyeludupan dan jenayah hidupan liar di
bawah Akta Pemuliharaan Hidupan Liar 2010 [Akta 716]
