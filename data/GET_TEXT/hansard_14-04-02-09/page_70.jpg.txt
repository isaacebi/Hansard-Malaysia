60 DR.08.11.2021

Di kesempatan ini juga saya ingin menyatakan sokongan penuh kepada kerajaan
Keluarga Malaysia di bawah pimpinan Yang Amat Berhormat Dato’ Sri Ismail Sabri bin
Yaakob Perdana Menteri Malaysia, dalam sebarang inisiatif dan usaha yang memberikan
manfaat kepada rakyat Sarawak. Kami akan sentiasa bersama berganding bahu dalam
memastikan setiap agenda rakyat diangkat dan ditunaikan.

GPS turut mengharapkan agar bacaan kali kedua bagi pindaan Perjanjian
Malaysia 1963 (MA63) dapat dibahaskan dalam Dewan yang mulia ini pada sesi sidang
ini. Usaha ini penting bagi mengembalikan semua semula status Sarawak dan Sabah
sebagai rakan sekutu Semenanjung merupakan langkah sebagai menghormati perjanjian
yang dimeterai pada tahun 1963. Saya ingin mengajakkan semua rakyat dan juga rakan-
rakan Parlimen di Dewan yang mulia ini dari kerajaan atau pembangkang, bagi bersama
untuk menyokong dalam menjayakan pindaan usul ini kelak.

Tuan Yang di-Pertua, saya dengan ini menyokong penuh Rang Undang-undang
Perbekalan 2022. Sekian, terima kasih.

01540

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Hulu Rajang. Seterusnya saya ingin menjemput Yang Berhormat Kampar.

3.40 ptg.

Tuan Su Keong Siong [Kampar]: Tuan Yang di-Pertua, saya mengucapkan
terima kasih atas peluang untuk turut membahaskan Bajet 2022. Pembentangan Bajet
2022 ini adalah agak berlainan dengan yang dahulu berikutan memorandum
persefahaman MOU transformasi kestabilan politik yang ditandatangani Kerajaan
Persekutuan dan Pakatan Harapan pada 13 September yang lalu.

Sebelum pembentangan Bajet 2022 oleh Yang Berhormat Menteri Kewangan,
pihak pembangkang telah melibatkan diri dalam beberapa sesi libat urus dengan pihak
kerajaan dengan cadangan-cadangan yang dikemukakan untuk pertimbangan Menteri
Kewangan. Saya menyambut baik segala usaha dan komitmen kedua-dua pihak untuk
memastikan kepentingan semua lapisan rakyat adalah terpelihara dan terjamin daripada
segi pembangunan sejagat yang dapat dinikmati semua tanpa tiada golongan yang harus
rasa terpinggir dalam arus pembangunan negara.

Bajet 2022 telah bertemakan konsep Keluarga Malaysia, Makmur Sejahtera.
Selaras dengan pengumuman Yang Amat Berhormat Perdana Menteri dalam ucapan
sulung beliau pada 22 Ogos 2021 yang menjadi dasar kerajaan di mana ia adalah bersifat
inklusif dan merentasi sempadan agama, bangsa dan kaum. Kita perlu bersama-sama
berganding bahu berusaha untuk memulihkan negara daripada masalah dan kesan
pandemik COVID-19 di mana jumlah kes direkodkan telah menjangkaui 2.5 juta dan
sebanyak 29,256 orang telah terkorban setakat 6 November 2021. Saya _ ingin
mengucapkan takziah kepada ahli keluarga yang telah kehilangan orang tersayang akibat
penularan pandemik COVID-19.

Tuan Yang di-Pertua, dalam MOU yang ditandatangani oleh kedua-dua pihak,
salah satu isu yang dicadangkan dalam memorandum persefahaman adalah untuk
menggubal satu Rang Undang-undang Anti-Lompat Parti dan undang-undang yang
berkenaan untuk dibentangkan dan diluluskan mengikut ketetapan Perlembagaan
Persekutuan. Di sini saya ingin mengatakan bahawa Kampar menyokong penuh
cadangan ini dan amat berharap pembentangan rang undang-undang ini dapat
disegerakan dan menjadi kenyataan dalam sesi sidang mesyuarat ini.

Fenomena lompat parti daripada segelintir ahli politik dilihat mengundang
pelbagai reaksi ramai terutamanya di kalangan pengundi. Rakyat memang telah muak
dengan tindakan lompat parti ini selepas menang dan hampir kesemua pengundi
mempunyai reaksi yang negatif terhadap wakil rakyat lompat parti. Selain daripada
mengkhianati pengundi yang memilih wakil rakyat atas tiket parti, ia juga membuat
seseorang wakil rakyat tersebut dipandang serong oleh masyarakat khususnya para
pengundi.
