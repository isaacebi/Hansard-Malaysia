68 DR.08.11.2021

kewangan dan elaun pelajar OKU di IPTA ada disebutkan. Syarat-syarat kelayakan
pelajar OKU yang diberi elaun kewangan ini iaitu di muka surat tiga, Surat Pekeliling KPT
Bil.1/2010 itu.

Perkara 4.4(4) mengatakan “Kursus yang diikuti hendaklah diiktiraf oleh Agensi
Kelayakan Malaysia (MQA) ataupun JPA...”. Hakikatnya Tuan Yang di-Pertua, ramai di
kalangan anak-anak ini yang telah mula belajar ataupun menceburi bidang TVET sama
ada di politeknik ataupun kolej komuniti dan juga institut-institut kKemahiran yang lain dan
mereka ini ada antara kursus tersebut tidak mensyaratkan SPM. MQA mensyaratkan
SPM. Kesannya, anak-anak OKU ini tidak menerima elaun tersebut. Maka, saya rayu
kepada KPT agar merubah peraturan ini dengan meletakkan mana-mana anak-anak OKU
yang juga turut belajar di mana institusi TVET, walaupun mereka tidak mempunyai SPM,
walaupun tidak diiktiraf oleh MQA, mereka juga diberikan elaun dan juga saraan.

Tuan Yang di-Pertua, seperkara yang kita dapati amat jelas dalam Belanjawan
2022 ini ialah tiadanya pelan pemulihan jangka masa panjang pendidikan pasca COVID-
19. Tiada pelan pemulihan jangka masa panjang ini kita dapati di kedua-dua pendidikan
dasar di bawah KPM dan juga pendidikan tinggi di bawah KPT. Malah, lebih malang lagi
terdapat beberapa institusi pendidikan sama ada di bawah KPLB, Kementerian
Perpaduan dan lain-lain kementerian juga tidak mengemukakan pelan pemulihan
pendidikan jangka masa panjang. Ini amat mengerikan, ini amat menakutkan. Jikalau kita
ingin bangkit daripada wabak ini, kita perlukan hala tuju dan visi yang jelas pendidikan.

Kita akur isu lost generation, isu keciciran, isu kelesuan ataupun hilang minat
sama ada bukan anak-anak sahaja, malah di kalangan guru sekalipun. Di sinilah kita lihat
bahawa belanjawan ini, does not address that issue in specific. Mereka tidak melihat isu
pendidikan sebagai satu yang begitu penting. Pemulihan ini perlu diberikan perhatian yang
tuntas dan ini kita tidak dapati. la masih bersikap terpancar-pancar ataupun in silo. Lebih
malang lagi bila pendidikan hanya diberikan tanggungjawabnya kepada Kementerian
Pendidikan dan KPT semata-mata, walhal pendidikan itu merupakan tanggungjawab
bersama.

Hakikatnya, jurang antara kaya dan miskin semakin melebar dalam bidang
pendidikan. Jurang di antara mereka yang ada akses kepada internet dengan mereka
yang tidak mempunyai akses kepada internet semakin melebar. Jurang kepada mereka
yang memiliki dengan mereka yang tidak memiliki semakin melebar. Apakah pelan
komprehensif kerajaan melalui belanjawan ini untuk merapatkan jurang tersebut? Kita
tidak mahu apa yang berlaku dalam tempoh dua tahun ini akan memberikan kesan jangka
masa panjang, lima, 10, 15 tahun pada isu kesenjangan pemilikan, pada isu kesenjangan
pekerjaan, kepada isu kesenjangan pemilikan isi rumah. Maka, kita minta bahawa
kerajaan lebih bertanggungjawab untuk melakarkan belanjawan jangka masa panjang dan
bukan bersikap memberikan goodies semata-mata.

Tuan Yang di-Pertua, apabila tiada pelan pemulihan jangka masa panjang, kita
dapati apa yang berlaku ialah kementerian, terutamanya KPM lebih bersikap political
oriented dalam keputusannya. Hasilnya para pendidik terbeban dengan banyak
keputusan adhoc dan keputusan yang sekadar inginkan dikosmetikkan dengan data-data
yang cantik. Kita sedar bahawa isu pendidikan amat penting, terutamanya dalam usaha
kita mengejar kembali pelbagai masalah yang timbul kerana pandemik seperti saya
sebutkan sebelum ini.

Namun, saya fikir wajar untuk kita dengar suara para pendidik, para guru di bawah
yang semakin hari semakin terhimpit, semakin tersepit hanya kerana untuk memastikan
kejayaan di atas kertas yang ingin dipaparkan dan dibentangkan di Dewan yang mulia ini.
Saya mendapat ribuan, malah puluhan ribuan, jikalau tidak ratusan ribuan daripada para
guru yang ditekan untuk memastikan bahawa dapatan dan data yang dipersembahkan
harus mengikut selera orang atasan untuk dibentangkan kepada KPM.

01620

KPM akan bentangkan kepada Menteri. Menteri akan bentangkan kepada kita di
Dewan yang mulia ini. Akan tetapi, data-data, angka-angka itu dikosmetikkan. Guru-guru
tersepit antara prinsip untuk berkata benar ataupun untuk memberikan data kosmetik.
