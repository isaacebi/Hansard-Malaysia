52 DR.08.11.2021

jurang pembangunan dan memberi fokus kepada pembangunan infrastruktur seperti jalan,
air, elektrik, jambatan, klinik dan sekolah. Juga saya bersetuju dengan pandangan Yang
Berhormat Keningau, Yang Berhormat Penampang sebentar tadi bahawa kerajaan perlu
menyemak semula jumlah bajet yang diberikan, adakah perlu dan juga bagaimanakah
cara berbelanja bajet tersebut?

Saya ingin menyentuh berkenaan tentang isu pembangunan luar bandar. Asas
kepada bapak-bapak keluarga Sarawak menandatangani Perjanjian Malaysia 1963
adalah untuk melihat anak-cucu mereka dan akan menikmati pembangunan yang setara
seperti apa yang mereka lihat ketika memijak kaki di Kuala Lumpur untuk berbincang
penubuhan Malaysia bersama Yang Amat Berhormat Perdana Menteri ketika itu setelah
Tanah Melayu mencapai kemerdekaan 31 Ogos 1957. Keyakinan mereka adalah dengan
pembentukan Malaysia dan jaminan Yang Amat Berhormat Perdana Menteri Pertama
ketika itu memujuk Sabah dan Sarawak menganggotai sebuah persekutuan yang lebih
makmur melalui Malaysia. Maka, 16 September 1963 tandatangan keramat diturunkan
bagi merealisasikan impian Malaysia ketika itu.

Walaupun 58 tahun telah bersama, jelas masih kelihatan jurang perbezaan yang
besar dari sudut pembangunan infrastruktur di Malaysia Timur. Bukan tidak ada tetapi
pembangunan tidak mencukupi. Perbezaan infrastruktur antara Semenanjung, antara
Sabah dan Sarawak sangat dirasai sebaik sahaja memijak kaki ke Tanah Melayu ataupun
Semenanjung Malaysia ini. Semua perlu berpegang kepada prinsip bahawa Malaysia
bukan hanya Kuala Lumpur, Malaysia bukan hanya Putrajaya yang sudah cukup
membangun, ada jalan, ada sistem pengangkutan, ada bangunan pencakar langit, ada
j]ambakan rumah yang tidak dapat dibeli dan juga serta rakyat mendapat kemudahan yang
mudah.

Dari Parlimen Kangar ke Parlimen Johor Bahru mengambil masa tidak sampai 10
jam tetapi kami daripada Parlimen Lawas ke Parlimen Kuching mengambil masa berhari-
hari dan juga Malaysia masih terdiri dari negeri-negeri yang belum membangun. Jauh
ketinggalan daripada segi pembangunan infrastruktur seperti negeri Sarawak sebagai
contoh, mempunyai keluasan yang besar, masih mempunyai kawasan luar bandar yang
jauh ketinggalan.

Pembangunan infrastruktur luar bandar merupakan modal penting bagi sebuah
negara. Kerajaan tidak boleh hanya memikirkan dasar ke depan sekiranya pembangunan
uar bandar hanya terfokus kepada kawasan-kawasan tertentu, kawasan-kawasan
Menteri tertentu. Pembangunan negara sudah perlu bermula dari kawasan luar bandar
dan pinggir bandar. Jika kita merujuk kepada naskhah Anggaran Perbelanjaan
Persekutuan 2022, dalam Program Ketiga - pengupayaan ekonomi luar bandar bagi
outcome masyarakat luar bandar yang berdaya maju, capaian sebenar pada 2020 sekitar
63.7 peratus. Usahawan meningkat pendapatan selepas menerima bantuan, manakala
hanya 38 peratus meningkatkan jualan. Mengapa angka ini sedemikian rupa? Ini ialah
kemudahan infrastruktur luar bandar masih belum mencukupi bagi mereka meningkatkan
pendapatan.

Bagaimana ingin berniaga sekiranya kos pengangkutan tinggi kerana tiada jalan
yang baik, jaringan telekomunikasi yang tidak berfungsi, manakala program kerajaan yang
datang sekadar hanya bertanya khabar. Dalam outcome luar bandar, data cukup cantik
bahawa jaringan infrastruktur jalan siap 100 peratus, itu yang siap, yang belum buat lagi
tidak dinyatakan dengan jelas.

Dalam bajet kali ini juga jelas kerajaan tidak peka dengan keperluan masyarakat
majmuk di luar bandar di Sabah dan Sarawak. Sebagai contoh, berulang kali saya
menekankan dalam ucapan sebelum ini. Apakah dasar kerajaan terhadap pembangunan
luar bandar, khusus kepada masyarakat Dayak di Sarawak yang mempunyai konsep
rumah panjang? Tiada secebis peruntukan pun untuk program khusus pembinaan rumah-
rumah panjang seperti bekalan bahan binaan ataupun penyediaan tapak. Begitu juga
komitmen bagi penyukatan tanah NCR yang tercatat di dalam RMKe-12 pencapaian tetapi
tidak ada butiran khusus bagi tujuan tersebut untuk kali ini.

Prasarana dan pembangunan infrastruktur luar bandar haruslah disegerakan.
Kita melihat penumpuan rancangan luar bandar tertumpu kepada negeri-negeri di
