90 DR.08.11.2021

Rakyat tidak jahil dengan semua ini. Bak kata pepatah Melayu, “sekilas ikan di air,
sudah kutahu jantan betina’. Tidak perlu kita hendak memberi alasan agamalah,
susahlah. Oh! Ini kerana Melayu. Oh! Ini kerana Islam. Tidak usahlah. Pepatah Arab lebih
kurang sama macam kata-kata pepatah Melayu. [Bercakap dalam bahasa Arab] Kalau
tidak faham bahasa orang putih, kita cakap bahasa Arab. “Orang yang cerdik melihat
isyaratnya sudah dia tahu.” Samalah ya, ‘sekilas ikan di air, sudah kutahu jantan betina’.
Kita jantan kah, kita betina kah, kita guna nama atas agamalah konon, guna namalah atas
bangsa, silakan. Tapi jangan lupa, “sekilas ikan di air, sudah kutahu jantan betina”.

Kita dibenci, Tuan Yang di-Pertua. Kita dimomok. Saya rasa Tuan Yang di-Pertua
juga mengalami pengalaman yang sama apabila turun di bawah, mereka kata apa. Rakyat
kata, “Allah, orang politik ini sama saja semua’. Saya rasa itu isyarat yang tidak baik.
Kalau mereka tidak lagi dapat membezakan mana yang prinsip, mana yang tidak prinsip,
mana yang benar-benar mahu mempertahankan prinsip. Mana yang menggunakan
alasan prinsip tapi untuk kepentingan diri, itu sudah bahaya bagi saya dan inilah momok-
momok yang kita dengar dan kita sudah menjualkan prinsip dengan harga yang murah
untuk kepentingan diri kita.

Nah, menyedari keadaan ini Tuan Yang di-Pertua, dengan penuh rasa insaf dan
memahami denyut nadi rakyat di bawah, maka Pakatan Harapan telah mengambil sikap
untuk membetulkan keadaan jika masih ada ruang masa dengan menandatangani
perjanjian MoU dengan Perdana Menteri bagi membetulkan suhu politik dengan apa yang
kita namakan sebagi MoU berprinsip.

Tapi dalam pada harapan kita ke arah itu Tuan Yang di-Pertua, pepatah Inggeris
pula mengatakan, “old habits die hard”. Perangai lama susah hendak buat. Dalam pada
kita hendak selesai, bagi suhu reda, nah kita dibalas dengan pergolakan politik di Melaka.
Tidak ada kena mengena dengan kita tetapi terpalit lagi satu persepsi bahawa orang politik
ini tidak pernah mahu belajar daripada apa yang berlaku. Maka kita akan terus dimomok.

Tuan Yang di-Pertua, saya rasa itu sebagai satu ingatan kepada kita di sini
walaupun tidak ada yang mendengarnya tapi akan direkod sebagai satu rakaman mahu
kembali kepada tujuan, basic utama kenapa kita menjadi ahli politik dan Menteri mahupun
Ahli Parlimen. Itu, go back to the basics dan kita kena harus bekerja ke arah tersebut.

Tuan Yang di-Pertua, masa berbaki ini tidak cukup kalau saya tidak menyentuh
isu pentadbiran Islam. They are so close to my heart dan kita tahu Islam sebagai agama
rasmi persekutuan. Banyak isu yang dijadikan sebagai alasan. Sebab itu saya ada satu
pantun di sini iaitu-

Mari kita melestarikan hutan,

Hindari kita dari berjiwa lemah,
Nama Timah jadi sebutan,

Ku sangka Kak Timah rupanya bijih timah.
[Ketawa]

Jadi, pentadbiran Islam harus bebas daripada tunggangan politik. Kita sudah melalui
pengalaman pahit, manusia-manusia yang menggunakan agama demi kepentingan
politik, habis dengan Tabung Haji dia belasahnya. Walaupun kita sudah cuba baiki
keadaan, tapi dibelasahnya juga lagi sampai saya terpaksa berdebat untuk rakyat
mengetahuinya. Tapi akhirnya, [Bercakap dalam Bahasa Arab] kebenaran pasti akan tiba.
Cubalah kamu macam-macam, kalau fakta ia tetap fakta. Alhamdulillah. Jadi, itu contoh.
Please, jangan ulang lagilah. Sudahlah, sudah. Let us move on. Ya, sahabat saya, Yang
Berhormat Ranau, tinggal seorang. Please tell to your other friends.

Timbalan Yang di-Pertua [Dato' Mohd Rashid Hasnon]: [Ketawa]

Datuk Seri Dr Mujahid Yusof Rawa [Parit Buntar]: Ya, kita mahu begitu. Kita
mahu sampai kepada destinasi negara ini yang dicitakan oleh pengasas-pengasas kita.
Ini sudah jadi lingkup, binasa hanya kerana alasan agama, alasan kaum, jadi huru-hara
negara. Last-last macam saya kata, ingat “sekilas ikan di air, sudah kutahu jantan betina’.
Bukan agama, bukan bangsa, tapi perut kita yang tidak pernah-pernah kenyang.
