DR.08.11.2021 67

01610

Berdasarkan statistik, sebanyak 46 peratus pencarum berusia bawah 55 tahun
hanya mempunyai caruman kurang daripada RM10,000 dalam simpanan mereka. Allah
SWT berfirman, [Membaca sepotong ayat al-Quran] “Wahai orang-orang yang beriman,
masuklah kamu ke dalam Islam secara keseluruhan dan janganlah kamu ikut langkah-
langkah syaitan. Sesungguhnya ia musuh untuk nyata bagi kamu...”.

Sekian, Setiu menyokong Rang Undang-undang Belanjawan 2022. [Membaca
sepotong doa] Assalamualaikum warahmatullaahi wabarakaatuh.

Tuan Yang di-Pertua: Wa’alaikumussalam. Terima kasih Yang Berhormat Setiu.
Kita ada lagi 10 orang. Saya ingin senaraikan semua ya. Selepas ini Yang Berhormat
Simpang Renggam, diikuti oleh Ahli-ahli Yang Berhormat berikut. Yang Berhormat
Puchong, Yang Berhormat Hulu Langat, Yang Berhormat Setiawangsa, Yang Berhormat
Batu Kawan, Yang Berhormat Johor Bahru, Yang Berhormat Sibu, Yang Berhormat Parit
Buntar, Yang Berhormat Lembah Pantai dan akhir sekali, Yang Berhormat Sandakan.

Dipersilakan Yang Berhormat Simpang Renggam.

4.11 ptg.

Dr. Maszlee bin Malik [Simpang Renggam]: Bismillahi Rahmani Rahim. Terima
kasih Tuan Yang di-Pertua. Di dalam adi karyanya, The Idea of Justice, Nobel Laureate
dan pemikir dari India, Amartya Sen ada menyebutkan tentang dua konsep Hindu Sanskrit
yang mendasari konsep keadilan iaitu konsep ‘niti’ dan juga ‘nyaya’. Niti ialah keadilan
dalam bentuk struktural, perundangan dan peraturan. Manakala nyaya secara ringkasnya
menekankan konsep keadilan yang direalisasikan melangkaui institusi dan struktural dan
melihat kepada fungsi dan kesannya sesuatu perlakuan yang adil kepada masyarakat.

Nyaya hampir menyamai konsep al-Adl dan al-Ihsan yang dibawa di dalam Islam.
Sama ada nyaya ataupun adil dan ihsan, keadilan yang direalisasikan inilah yang perlu
mendasari apa-apa polisi dan belanjawan yang dibentangkan oleh mana-mana kerajaan
yang meletakkan keutamaan rakyat sebagai prioriti dan bukannya kepentingan para
‘cukong’, kroni dan para politikus penguasa. Hal ini jugalah yang hampir senada dengan
semangat yang telah dilaungkan oleh pemikir dan sarjana tempatan yang telah
mendahului kita seperti Profesor Ungku Aziz dan juga Almarhum Profesor Syed Hussein
Alatas dan juga yang masih hidup bersama kita seperti Profesor Jomo K. Sundram.

Jika kita bawakan kerangka nyaya, al-AdI dan al-Ihsan ataupun kerangka keadilan
yang direalisasikan ini dan kita petakan Belanjawan 2022 yang telah dibentangkan oleh
kerajaan, ternyata terlalu sikit yang boleh dianggap selari. Bajet yang telah dibentangkan
beberapa minggu lalu lebih merupakan bajet populis, bajet jangka pendek, bajet politik
atau lebih malang lagi disebut oleh Yang Berhormat Pokok Sena sebagai bajet sembelit.
Cukuplah perbicaraan para MP, rakan-rakan saya sebelum ini dengan kepincangan bajet
ini. Saya hanya ingin memfokuskan kepada isu pendidikan seperti biasa.

Timbul isu, apakah Tuan Yang di-Pertua, bajet ini berbentuk perkauman?
Seorang pakar ekonomi kita, Muhammed Khalid telah menyebutkan, “Bajet kali ini
menunjukkan  kepincangannya_ apabila mempamerkan ketidaksetaraan dalam
peruntukan, di mana peruntukan untuk komuniti bumiputera merangkumi RM11.4 bilion,
manakala bagi komuniti Cina dan India hanya menerima RM345 juta secara bersama”.

Saya tidak pasti apakah angka-angka ini mencerminkan hal yang sebenar atau
sekadar retorik atas kertas. Pendetilan dan juga perincian kita perlukan daripada Menteri
Kewangan nanti. Akan tetapi jikalau ia berkaitan dengan pendidikan, perlu kita tekankan.
Pendidikan adalah untuk semua dan tanggungjawab kita bersama tanpa kita bezakan di
antara seorang anak Malaysia dengan anak Malaysia yang lain.

Tuan Yang di-Pertua, di samping itu pembangunan pendidikan OKU ataupun
murid berkeperluan khas pasca COVID-19 secara holistik di dalam semua tahap
pendidikan agak kurang mendapat sentuhan yang substantif dalam bajet kali ini. Ya, kita
tahu memang ada peruntukan tetapi ia tidak menyeluruh dan tidak terangkum. Saya telah
dimaklumkan bahawa berdasarkan Pekeliling KPT Bil.1/2010 berkaitan dengan bantuan
