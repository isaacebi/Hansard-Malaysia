10 DR.08.11.2021

Soalan saya, saya tahu, salah satu parameter yang sangat penting untuk kita
transisi adalah untuk mainstream dengan izin Program Imunisasi COVID-19 ke dalam
Imunisasi Kebangsaan dan saya mendapat berita bahawa penerimaan atau update
booster dos ini sangat rendah kerana ada kebimbangan contohnya heterologous
vaccination. Jadi, soalan saya, apakah rancangan kerajaan untuk mendidik rakyat tentang
kebaikan, keselamatan heterologous vaccination? Kedua, bilakah vaksin Sinovac akan
digunakan, mungkin untuk dos ketiga, dos penggalak dan juga untuk vaksin remaja?

Soalan kedua yang terakhir. Semalam kita ada isu MySejahtera. MySejahtera ini
amat penting dalam endemik city kerana kita semua bergantung kepada MySejahtera. Ini
bukan sahaja menyusahkan tetapi boleh mengakibatkan kerugian. Jadi, apakah langkah
kerajaan untuk memastikan ini tidak berlaku kerana ini isu cyber security dan juga data
breach. Sila jawab, terima kasih.

Tuan Yang di-Pertua: Yang Berhormat tanya sebanyak empat soalan.
Dato’ Dr. Haji Noor Azmi bin Ghazali: Terima kasih. Tuan Yang di-Pertua..
Tuan Yang di-Pertua: Tolong jawab dua, yang dua lagi bertulis.

Dato’ Dr. Haji Noor Azmi bin Ghazali: Ya. Saya nampak macam ada lima soalan
sebenarnya. Satu pun tidak jelas. Walau bagaimanapun, pertamanya hendak
memperkasakan rakyat. Oleh sebab itu, kita sentiasa menerangkan sama ada dalam
Facebook KKM dan media sosial berkenaan kepentingannya. Berkenaan keadaan-
keadaan sekarang ini. Dahulu kita buat homologous, maknanya kita bagi primer, kita bagi
Comirnaty, kita bagi Pfizer, kemudian kita bagi Pfizer, Pfizer (PPP). Kemudian kita bagi
Sinovac dan Pfizer tetapi bagi mereka yang alergi dengan Pfizer, kita sudah ada sekarang
untuk Sinovac.

Jadi pada ketika ini, kita juga memberikan bukan sahaja homologous tetapi juga
heterologous bermakna campuran. Campuran ini telah diamalkan dalam dunia dan di
Malaysia ini telah dapat kebenaran bersyarat daripada NPRA. Jadi, kita terangkan kepada
rakyat bahawa vaksinasi ini sangat penting. Inilah antara jalan untuk kita melindungi diri
kita, melindungi rakyat dan juga negara kita hari ini. Terutama hari ini dalam suasana yang
begitu mencabar dengan pilihan raya dan sebagainya. Maka, untuk mendapatkan dos
penggalak umpamanya adalah sangat-sangat penting.

Hari ini kita dapat lihat bahawa sedikit perlahan peningkatan rakyat diberikan
vaksinasi juga berlaku kepada remaja dan sebagainya. Jadi, untuk perkara itu saya
sarankan, sebagai Timbalan Menteri saya sarankan bahawa kita jangan dengar fakta-fakta
yang tidak jelas. Kalau kita tidak faham, kita tanya. Kita tengok terutamanya daripada
sosial media, daripada KKM sendiri dan kita bertanya kepada orang yang tertentu.
Dapatkan fakta yang jelas, dapatkan fakta yang benar supaya kita tidak terkeliru dan
membuat tindakan yang salah.

Ini sangat-sangat penting, saya hendak nasihatkan kepada semua kita dan juga
rakyat Malaysia. Tuan Yang di-Pertua, yang lain-lainnya terpaksa diberi secara bertulis.

Dr. Kelvin Yii Lee Wuen [Bandar Kuching]: Tuan Yang di-Pertua, saya hendak
tahu peratusan update untuk dos penggalak. Berapa? Kalau boleh jawapan bertulis.

Dato’ Dr. Haji Noor Azmi bin Ghazali: Ya, ya, insya-Allah.
Tuan Sabri bin Azit [Jerai]: Jerai, Jerai.
Tuan Yang di-Pertua: Ya. Yang Berhormat Jerai, sila.

Tuan Sabri bin Azit [Jerai]: Terima kasih Tuan Yang di-Pertua. Mohon Yang
Berhormat Timbalan Menteri nyatakan langkah-langkah kerajaan dalam menangani
golongan yang masih enggan menerima suntikan vaksin? Sekian.

Dato’ Dr. Haji Noor Azmi bin Ghazali: Terima kasih Tuan Yang di-Pertua. Yang
Berhormat Jerai, soalan jelas. Jadi, terima kasih Yang Berhormat Jerai atas keprihatinan.
Memang masih terdapat lagi segelintir yang tidak mahu mendapat vaksin. Kita sudah
jelaskan banyak kali, beberapa kali dan kita akan terus menjelaskan demi keselamatan
rakyat Malaysia.
