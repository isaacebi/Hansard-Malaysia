70 DR.08.11.2021

kecurangan akademik, isu integriti sebagai salah satu isu salah laku bagi para pensyarah
dan para akademia. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Simpang Renggam.
Seterusnya Yang Berhormat Puchong. Silakan.

4.25 ptg.

Tuan Gobind Singh Deo [Puchong]: Terima kasih Tuan Yang di-Pertua. Tuan
Yang di-Pertua, dalam sesi yang lalu dalam Dewan yang mulia ini, saya telah pun
membangkitkan satu hal berkaitan dengan SPRM. Isunya berkisar kepada satu kes iaitu
kes melibatkan wang. Hasil siasatan, kononnya didakwa dicuri oleh pegawai-pegawai
SPRM.

Tuan Yang di-Pertua, kes itu adalah kes yang berlaku pada tahun 2018 dan saya
telah pun di dalam Dewan yang mulia ini menamakan siapa yang terlibat. Itu ialah kes
Hassanah binti Abdul Hamid yang pada masa itu menjawat jawatan Ketua Pengarah
Organisasi Perisikan Luar Negara ataupun dikenali sebagai MEIO.

Tuan Yang di-Pertua, beliau ditangkap SPRM bulan Ogos 2018 kerana disyaki
terlibat dalam kes penyalahgunaan dana pilihan raya Malaysia. Itu laporan yang saya
baca. Kemudian didakwa di Mahkamah Kuala Lumpur pada 25 Oktober 2018 atas
pertuduhan pecah amanah kononnya melibatkan, Tuan Yang di-Pertua, wang milik
kerajaan berjumlah RM50 juta. Kemudian pada 12 April tahun yang lalu, beliau telah pun
dilepaskan tanpa dibebaskan daripada pertuduhan tersebut selepas pihak pendakwaan
menyatakan bahawa mereka tidak mahu teruskan dengan kes yang berkaitan.

Selepas daripada itu, Tuan Yang di-Pertua, apa yang berlaku adalah, seperti
mana saya sebut, ada dakwaan bahawa wang yang telah pun dikemukakan dalam
mahkamah dalam kes itu telah pun dilesapkan oleh pihak-pihak yang tidak
bertanggungjawab khususnya pegawai-pegawai SPRM. Kita buat aduan dalam Dewan
yang mulia ini. Tuan Yang di-Pertua sendiri ada di sini dalam persidangan hari itu, dengar
apa yang kita katakan. Apa yang kita dapati adalah di sana keyakinan diberikan,
dinyatakan kononnya pihak SPRM akan siasat kes ini, pihak SPRM akan siasat.

Kalau saya boleh baca apa yang disebut hari itu berkaitan dengan perkara ini oleh
Yang Berhormat Menteri Dalam Negeri. Yang Berhormat Menteri Dalam Negeri, Datuk
Seri Hamzah bin Zainuddin berkata selepas PDRM terima satu laporan berhubung kes
kehilangan barang kes SPRM berjumlah RM6 juta itu. Beliau berkata, “KDN beri jaminan”,
Tuan Yang di-Pertua. Jaminan diberikan bahawa sebarang laporan polis yang telah
diterima akan disiasat dengan telus mengikut lunas perundangan sedia ada. Beliau juga
mengatakan, Tuan Yang di-Pertua, menegaskan, minta polis supaya mempercepatkan
siasatan demi kepentingan rakyat secara keseluruhan kononnya public interest case.

Saya juga telah bincang dengan Jabatan Siasatan Jenayah, Tuan Yang di-Pertua.
Ini apa yang dikatakan oleh Menteri Dalam Negerilah. Untuk pastikan kes ini
dipercepatkan untuk kepentingan rakyat, kerajaan ini, Tuan Yang di-Pertua, kononnya
kerajaan yang mengekalkan sikap benar-benar berintegriti dan perkara ini, tindakan akan
diambil sewajarnya.

Apa yang berlaku? Sampai sekarang, Tuan Yang di-Pertua, biasa dalam Dewan
ini katakan tindakan akan diambil, memberikan pengesyoran dan sebagainya tetapi
langsung tidak ada sebarang berita berkenaan dengan kes ini. Ini yang kita sebutkan.
Sebenarnya mereka hendak lenyapkan, hendak senyapkan kes-kes sebegini. Apabila
suatu kesalahan dibuat oleh pegawai SPRM...

Tuan Mohamad bin Sabu [Kota Raja]: Boleh saya celah?

Tuan Gobind Singh Deo [Puchong]: ...Kita lihat apa yang berlaku, SPRM
memberi pengesyoran, jaminan bahawa tindakan akan diambil. Kemudian apabila tidak
ada tindakan diambil, KDN pula beri jaminan yang sama, tindakan juga tidak diambil.

Ya, silakan Yang Berhormat Kota Raja.
