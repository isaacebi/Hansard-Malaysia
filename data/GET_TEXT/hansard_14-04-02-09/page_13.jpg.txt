DR.08.11.2021 3

Datuk Seri Mohd Redzuan bin Md Yusof [Alor Gajah]: Bagilah Alor Gajah
dahulu. Boleh?

Dr. Azman bin Ismail [Kuala Kedah]: Oh! Ya, can, can.

Datuk Seri Mohd Redzuan bin Md Yusof [Alor Gajah]: Tuan Yang di-Pertua,
saya memohon jawapan daripada Yang Berhormat Timbalan Menteri. Adakah kerajaan
akan mempercepatkan segala bentuk cadangan untuk memudahcarakan tugasan PGA
tadi dengan menggunakan kaedah man machine dan juga internet of things? Ini saya
berpendapat kalau dapat dipercepatkan, kita boleh mengurangkan kadar insiden dan juga
menambah baik pemantauan di sempadan. Terima kasih

Tuan Yang di-Pertua: Terima kasih.

Dato’ Sri Dr. Haji Ismail bin Haji Mohamed Said: Ya, terima kasih kepada Yang
Berhormat Alor Gajah. Kita berjumpa di Melaka petang ini. Inilah istimewanya politik di
dalam negara kita, Tuan Yang di-Pertua. Di dalam Dewan kita bersahabat, di PRN Melaka
kita bersaing tetapi kita tetap bersahabat. Tahniah kepada ahli-ahli politik negara kita. Kita
akan ikut SOP.

Terima kasih atas pandangan Yang Berhormat Alor Gajah. Memang ini akan
diambil tindakan segera oleh pihak KDN untuk memastikan anggota dan pegawai kita
tidak selalu terlibat atau terdedah dengan insiden-insiden yang tidak diingini berlaku untuk
kedaulatan, keselamatan dan ketenteraman awam negara kita. Terima kasih.

Tuan Yang di-Pertua: Terima kasih. Yang Berhormat Kuala Kedah.

Dr. Azman bin Ismail [Kuala Kedah]: Terima kasih Tuan Yang di-Pertua. Terima
kasih Yang Berhormat Timbalan Menteri. Saya ingin menarik perhatian Dewan kepada
masalah besar yang kita hadapi iaitu pemerdagangan hidupan liar, di mana Malaysia
dikenal pasti negara yang bermasalah.

Antara masalah terbesar ialah pemerdagangan ini melibatkan sindiket yang
bersenjata, yang ganas dan melibatkan wang jumlah yang banyak. Kita antara yang
terbesar di dunia dan ia berbilion. Di Malaysia sahaja dinilaikan haiwan yang
diperdagangkan secara haram ini berbilion nilainya.

Tuan Yang di-Pertua: Soalan.

Dr. Azman bin Ismail [Kuala Kedah]: Kita tidak ada kumpulan atau pasukan
yang specialized, yang khusus, yang ada kepakaran tentang ini.

Oleh kerana Senoi Praaq ini kebanyakan mereka membesar di perkampungan
dan hutan dan kawasan berdekatan hutan, mereka ada kepakaran khusus dalam pelbagai
bidang. Maka saya mengesyorkan kepada Kementerian Dalam Negeri dan juga
kementerian yang terlibat, supaya sekurang-kurangnya kita menggunakan kepakaran
mereka atau kita kenal pasti mereka sebagai experts atau pakar dalam mengatasi
masalah pemerdagangan dan penangkapan hidupan liar, yang mana jelas kita tidak ada
sebarang pasukan yang berkebolehan berbuat demikian. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih atas syor dan
cadangan Yang Berhormat yang sangat baik. Oleh sebab itu saya nyatakan di peringkat
awal tadi dalam jawapan saya bahawa Senoi Praaq diberikan tugasan yang khusus bagi
membantu menyelamatkan hidupan liar kita, khazanah negara kita.

Oleh sebab itulah, bersama dengan agensi penguatkuasaan yang lain, kita telah
mengadakan Operasi Bersepadu Khazanah ini. Apabila ada tangkapan, kita dapat
mengurangkan daripada ancaman hidupan liar. Jika dibawa di luar sana, kita akan
mengadakan juga check-in, semakan dan juga pemantauan supaya khazanah negara ini
dapat kita selamatkan dan hidupan liar ini dapat kita selamatkan. Terima kasih.

Tuan Yang di-Pertua: Terima kasih.
