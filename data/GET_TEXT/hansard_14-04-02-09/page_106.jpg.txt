96 DR.08.11.2021

garis panduan yang jelas untuk merancang dan melabur dalam rangkaian pengangkutan
awam berdasarkan tahap populasi penduduk mereka.

Pengangkutan awam dipersepadukan dengan perancangan guna tanah bandar
perumahan dan pejabat awam mesti disepadukan dengan mod pengangkutan awam
untuk menyediakan perjalanan yang lancar antara rumah dan tempat kerja. Pengangkutan
awam sistematik juga tidak seharusnya menjadi sesuatu yang menjadi pilihan untuk
beberapa bandar utama yang terpilih di negara ini.

Tuan Yang di-Pertua, mungkin ramai yang berkata bahawa dalam era teknologi
dan informasi serta penguasaan media sosial, ia amat bermakna untuk belia yang di mana
juga adalah pentas yang diberi khusus untuk belia mempamerkan bakat dan kebolehan
mereka. Malangnya realiti tidak menggalakkan. Kita selalu mengatakan bahawa belia
adalah pembina masa hadapan negara kita. Akan tetapi bagaimanakah mereka membina
masa hadapan negara ini sedangkan mereka tidak dapat mencari pekerjaan yang
sewajarnya dan terpaksa hidup dalam keadaan B40 generasi kedua akibat daripada hal
ini?

Tuan Yang di-Pertua, ramai daripada golongan belia sedang hidup dalam krisis.
Ramai belia hari ini bergelut untuk mencari pekerjaan yang sesuai dan untuk terus
bertahan hidup dalam masyarakat kita. Beratus ribu belia termasuk graduan dari universiti
kita setiap tahun juga bertahan dalam sektor ekonomi gig sebagai rider penghantaran,
pemandu Grab, bekerja sambilan dengan ramai lagi yang masih menganggur.

lsu pengangguran di kalangan belia juga amat membimbangkan di Sabah.
Menurut Jabatan Perangkaan Malaysia, anggaran kadar pengangguran dalam kalangan
belia di Sabah boleh mencapai 20 peratus dan sebahagiannya disebabkan oleh
pemberhentian dan penutupan perniagaan akibat pandemik COVID-19. Ekonomi kita juga
jelas memperlihatkan ia tidak mampu mewujudkan pekerjaan berkualiti yang mencukupi
untuk mereka.

Baru-baru ini Kementerian Perumahan dan Kerajaan Tempatan (KPKT) telah
menjawab soalan saya mengenai jumlah rumah setinggan di Sandakan Sabah. Saya
terkejut apabila dikatakan bilangannya hanyalah sekitar 6,516 buah rumah. Ini kerana
semasa pandemik, kami juga mengedarkan kira-kira 8,000 set pek makanan termasuk ke
kawasan setinggan. Saya rasa kami hanya menampung 20 peratus dari rumah setinggan
ini. Saya benar-benar meragui ketepatan angka rumah setinggan di Sandakan.

Selain itu, apakah kerajaan yang akan lakukan terhadap 6,516 buah rumah
setinggan itu? KPKT juga memberitahu bahawa sebanyak lima projek perumahan PPR
baharu yang sedang dibina dan dilaksanakan semuanya terletak di luar Daerah
Sandakan. Adakah kerajaan kita tidak akan berbuat apa-apa mengenai cara mengatasi
setinggan di Sandakan dan juga ada dihuni ramai warga tempatan kita?

Jadi, saya mendesak kerajaan agar memperuntukkan jumlah unit peratus tertentu
untuk perumahan PPR atau rumah Malaysia bagi kumpulan individu ini. Ini juga sudah
pasti bantuan yang terbaik untuk membantu orang dewasa muda yang terdesak untuk
mencari rumah yang selesa dan mampu untuk diduduki.

Jadi, yang kedua sebagai tambahan bagi program pemilikan rumah, saya
menyeru kepada kerajaan untuk memperkenalkan skim rumah belia di mana pembeli
rumah di kalangan belia muda yang layak dan pertama kali membeli rumah boleh
mendapatkan jumlah tertentu subsidi atau rebat daripada kerajaan. Ini sudah pasti akan
membantu lebih ramai golongan belia untuk memiliki rumah mereka sendiri dan
meningkatkan tahap kehidupan.

Jadi Tuan Yang di-Pertua, poin yang seterusnya adalah mengenai zon
perindustrian bebas. Selain peruntukkan pembangunan infrastruktur, kami juga
memerlukan anjakan paradigma daripada kerajaan dalam dasar pembangunan dan juga
keutamaan kami. Daripada hanya mempunyai satu pertumbuhan ekonomi utama di Kota
Kinabalu untuk negeri besar di Sabah, kerajaan juga mesti mengangkat Sandakan
sebagai satu lagi pusat pertumbuhan utama dan yang kedua di Sabah untuk saling
melengkapkan antara Kota Kinabalu dan Sabah untuk memanfaatkan potensi besar
Sabah dan memacu pembangunan ekonomi di pantai timur Sabah.
