DR.08.11.2021 85

orang politik Barisan Nasional dan Perikatan Nasional. Saya tidak pasti kalau Tuan Yang
di-Pertua kenal beliau. Akan tetapi, masalah ini yang timbul.

Keduanya, apabila diswastakan pandangan kita keadaan itu sepatutnya keadaan
itu bertambah baik, kos lebih efektif, akan lebih murah. Namun, melalui kaedah konsesi
ini, bukan hanya kita tahu di Johor tetapi beberapa buah negeri juga sudah mula
mengamalkan harga sebenar yang dibayar oleh kerajaan itu adalah meningkat
berbanding dengan sebelum zaman konsesi. Maksudnya urusan tender itu dibuat oleh
jabatan kerajaan.

Bukan itu sahaja, harga naik yang terpaksa ditanggung oleh kerajaan. Kontrak
yang diterima oleh syarikat konsesi tersebut, bila diaginkan kepada kontraktor-kontraktor
kecil harganya jauh lebih murah berbanding sekiranya kontraktor-kontraktor tersebut
mendapat secara terus daripada jabatan kerajaan. Jadi, apa istimewa wujudnya syarikat
seperti orang kayangan boleh untung makan atas angin. Kenapa ada orang tengah yang
kaut laba kekayaan? Malah, kaedah pemberian kerja-kerja yang diterima oleh konsesi
tersebut untuk tujuan penyelenggaraan, bila diagihkan kepada syarikat-syarikat kecil,
tidak pun mengikut garis panduan peraturan kewangan kerajaan. Ini belum lagi kita tegur
soal kualiti, soal mutu hasil kerjanya. Maka elemen pilih bulu itu adalah amat terserlah.

Hanya kerja-kerja yang kecil ini diberikan kepada kontraktor-kontraktor
bumiputera lah yang kebanyakannya. Akan tetapi, kerja-kerja yang bernilai tinggi ini yang
membawa pulangan besar itu hanya diberikan kepada segelintir dan kroni. Saya ada
buktinya, saya sudah terima dokumen tersebut tetapi saya hendak tanya kepada pihak
kerajaan, benarkah terdapat projek kerajaan ini yang diuruskan oleh syarikat konsesi
tersebut diberikan kepada ahli keluarganya?

Bolehkah kerajaan— yang saya mohon, untuk senaraikan semua kerja yang
diuruskan oleh syarikat konsesi ini kepada Parlimen. Oleh sebab, walaupun namanya
syarikat swasta, milikan seorang individu, yang beliau buat kerja itu adalah dana kerajaan,
sebanyak RM350 juta yang disalurkan itu dana kerajaan. Akan tetapi kenapa kerajaan
tidak ada akses ataupun kita tidak boleh menilai siapa yang menerima kerja-kerja
tersebut?

Tuan Yang di-Pertua, berdasarkan kepada Belanjawan 2022 yang terbesar dalam
sejarah negara seperti yang saya sebut sebentar tadi, terdapat kekhuatiran mengenai
kaedah pelaksanaan dan perbelanjaan. Ini kerana, apabila kita menguruskan belanjawan
sebesar itu, ia harus seiring dengan usaha untuk memantau serta semak dan imbang.
Akan tetapi yang berlaku adalah sebaliknya.

Sebagai contoh, peruntukan kepada Jabatan Audit Negara bagi tahun 2022
bukan naik tetapi dipotong. Dipotong sebanyak RM4 juta kepada RM154 juta. Jangan kita
lupa jasa jabatan ini yang membongkar kan kes-kes seperti 1MDB, NFC dan Kapal LCS
yang sehingga kini masih bermasalah.

Oleh sebab itu, jabatan ini sangat penting supaya ketirisan, kesilapan, kebocoran
itu kita dapat banteras, maka saya hendak usulkan juga supaya tambahan dana itu
diberikan kepada Jabatan Audit Negara supaya Jabatan Audit Negara juga diperluaskan
skopnya untuk masuk ke syarikat-syarikat seperti konsesi tadi yang menguruskan dana
kerajaan supaya kita dapat kesan sekiranya berlaku ketirisan. Oleh sebab apa yang saya
bangkitkan ini adalah untuk mencari jawapan yang jujur yang lebih telus.

Selain itu Tuan Yang di-Pertua, ada beberapa persoalan lain yang ingin saya
utarakan. Kalau sebelum ini saya pernah bangkitkan soal kemajuan rumah PR1MA
kerana banyak sebelum ini kita dengar yang terbengkalai, yang lewat dan sakit. Sesi yang
lepas Yang Berhormat Menteri ada bagi jawapannya, cuma yang berlaku di bawah
sebaliknya Tuan Yang di-Pertua.

Saya masih menerima rungut para pembeli bahawa tarikh siap projek tersebut
ditukar sesuka hati tanpa dibincangkan dan dirundingkan dengan para pembeli dalam
keadaan akhirnya pembeli yang terpaksa menanggung kerugian.
