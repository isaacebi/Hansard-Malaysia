80 DR.08.11.2021

Tuan Yang di-Pertua, saya ingin mulakan ucapan dasar saya dengan menyentuh
pengumuman Perdana Menteri Yang Amat Berhormat Dato’ Sri Ismail Sabri bin Yaakob— Bulan
November akan dikenali sebagai bulan Keluarga Malaysia, di mana Yang Amat Berhormat
Perdana Menteri menggariskan ia sebagai satu platform untuk mengukuhkan hubungan
kekeluargaan dan menjunjung semangat inklusif antara anggota Keluarga Malaysia.

Falsafah konsep Keluarga Malaysia ini harus berlaku secara adil kepada semua rakyat
Malaysia. Meskipun wujud usaha untuk mempamerkan gambar-gambar rakyat Malaysia yang
senyum, muhibah dan majmuk namun realitinya adalah jauh berbeza. Jelas wujud
ketidakseimbangan layanan dan diskriminasi terhadap wanita, terhadap etnik, kaum dan
agama. Hujahan saya bukanlah berpusar isu gender, kaum dan agama semata-mata tetapi
kepada rasuah, salah guna kuasa, kepincangan, ketirisan yang ditutupi dengan polisi-polisi
yang dibayangi oleh dasar kaum, agama dan jantina.

Sudah tiba masa kerajaan beralih kepada needs-based approach daripada race-based
approach. Ini merupakan perbahasan belanjawan saya yang kesembilan di Dewan yang mulia
ini dan setiap tahun saya mendengar pengumuman gah oleh Yang Berhormat Menteri
Kewangan. Peruntukan besar yang diberikan bagi agenda transformasi bumiputera, bagi
sekolah Tamil dan Cina, peruntukan bagi kemajuan dan pembangunan rakan-rakan Orang Asli
dan orang asal Sabah dan Sarawak.

Kita bertepuk meja, membuat kenyataan media, senyum lebar dan pada tahun yang
akan datang melihat dan mendengar lagi peruntukan berjuta dan berbilion yang sama untuk
agenda yang sama. Persoalannya mudah. Adakah peruntukan tersebut telah mencapai
sasarannya? Berapa ramaikah bumiputera yang telah diangkat dari kepompong kemiskinan?
Berapa ramaikah daripada kaum India dan Cina yang asnaf dan fakir miskin yang berjaya
dikeluarkan daripada kitaran kemiskinan? Berapa ramai anak muda kita diselamatkan dari
cengkaman geng-geng atau triads? Berapa ramai anak kita yang gugur dari sekolah akibat
kemiskinan? Berapakah kanak-kanak yang terbantut tumbesaran akibat kemiskinan? Berapa
ramai Orang Asli dan orang asal yang telah dan sedang menikmati pembangunan yang sudah
lama dijanjikan kepada mereka pada masa yang sama hak dan tanah mereka dilindungi dan
dipertahankan.

Sudah tiba masa kita beralih, sekali lagi, kepada needs-based approach atau
pendekatan mengikut keperluan daripada hanya kepada berfokuskan kepada race-based
approach mengikut kaum. Dengan KPI yang ditetapkan, KPI yang realistik akan menjadi lebih
mudah untuk memantau statistik penduduk yang benar-benar mendapat manfaat daripada
rancangan-rancangan dan program-program yang diumumkan oleh kerajaan.

Sebagai contoh, RM100 juta untuk MITRA bagi pembangunan sosioekonomi kaum
India di Malaysia. Populasi kaum India hanyalah tujuh peratus. Maka, amat mendukacitakan
untuk membaca perincian wang berjuta ini diberikan kepada NGO untuk program sosioekonomi
ramai dibelenggu dengan lebih soalan daripada jawapan. Peruntukan MITRA hari ini dilayan
seperti sebuah mesin ATM. Cucuk sahaja dapat duit. Bagaimana, untuk apa, ke mana wang itu
dibelanjakan, tidak telus dan tiada dalam ruang pengetahuan kami Ahli Parlimen di sini.

Maka saya cadangkan agar laporan tahunan MITRA dari tahun 2018 sehingga kini
diletakkan di atas meja semua Ahli Parlimen atas tujuan ketelusan, accountability dan
pertanggungjawaban oleh pihak kementerian dan kerajaan.

Negara Malaysia walaupun kecil, merupakan salah sebuah negara yang menentang
prinsip aparteid habis-habisan, di negara di mana aparteid digunakan secara lazimnya.
Allahyarham Tunku Abdul Rahman Perdana Menteri Pertama telah memainkan peranan
penting apabila membangkitkan isu tembakan di Sharpeville, Afrika Selatan di Persidangan
Komanwel Perdana Menteri atau the Commonwealth Prime Ministers’ Conference pada tahun
1960-an. Malaysia telah menggesa untuk tindakan pihak antarabangsa memansuhkan sistem
aparteid dan menjurus kepada prinsip demokrasi.

Selepas 50 tahun, kita melihat roh aparteid mula dihidupkan semula di negara kita
dengan penyisihan dan diskriminasi antara rakyat Malaysia. Ahli Parlimen juga menjadi mangsa
aparteid apabila peruntukan pembangunan untuk kawasan disekat atau diberi satu amaun yang
kecil. Budaya penyisihan ini bukan perkara yang baharu. Peruntukan pembangunan memang
wujud walaupun bukan menerusi wakil rakyat yang diundi oleh rakyat.
