DR.08.11.2021 65

satu keperluan buat masa kini disebabkan telah ada dua buah sekolah iaitu Sekolah
Menengah Agama Setiu dan Sekolah Menengah Imtiaz Setiu. Untuk makluman Dewan
yang mulia ini, Sekolah Menengah Agama Setiu sudah tidak dapat menampung
permintaan yang tinggi saban tahun. Manakala Sekolah Menengah Imtiaz Setiu bukan
khusus untuk warga Setiu sahaja, bahkan yang dipilih ialah pelajar-pelajar yang
mempunyai keputusan cemerlang dari pelbagai daerah.

Tuan Yang di-Pertua, sebagai sebuah kawasan Parlimen yang rata-rata
penduduknya dari kalangan B40, keperluan rumah PPRT adalah sangat tinggi. Mengikut
statistik bagi tahun 2019, hanya tujuh buah rumah PPRT yang dibina di daerah Setiu.
Pada tahun 2020, enam buah dan tahun 2021 hanya tiga buah rumah baharu dibina. la
tidak mencukupi untuk memenuhi keperluan rakyat Setiu yang sebahagian besar berada
di luar bandar. Saya mohon agar peruntukan ini ditambah untuk tahun-tahun mendatang.

Tuan Yang di-Pertua, Program Rezeki Tani adalah satu program yang baik dan
mampu membantu usahawan IKS dalam mengembangkan perniagaan mereka. Saya
mencadangkan agar peruntukan program ini ditambah. Berdasarkan statistik untuk
tempoh tiga tahun iaitu tahun 2019 sehingga tahun 2021, hanya 107 orang peserta sahaja
di negeri Terengganu yang terlibat. la terlalu kecil berbanding dengan jumlah keseluruhan
golongan memerlukan, lebih-lebih lagi yang terkesan akibat COVID-19.

Tuan Yang di-Pertua, untuk memajukan sektor pelancongan di Setiu, saya juga
ingin memohon agar kerajaan menaik taraf Gunung Tebu supaya menjadi tempat tarikan
pelancong sebagaimana di Gunung Mat Chinchang yang telah mempunyai pelbagai
tarikan pelancong seperti cable car dan lain-lain kemudahan. Pembesaran jeti di Pulau
Redang dan bekalan elektrik ke Pulau Redang perlu dibuat segera kerana terdapat rumah
mampu milik yang akan didiami oleh penduduk Pulau Redang dalam masa terdekat yang
memerlukan kuasa bekalan elektrik yang lebih besar.

Tuan Yang di-Pertua, saya mengucapkan terima kasih kepada Yang Berhormat
Menteri Kewangan atas kelulusan 20 buah kereta bergerak JPJ yang saya bangkitkan
semasa membahaskan Titah Diraja yang lepas. Akan tetapi dalam masa yang sama,
jumlah pegawai JPJ juga perlu ditambah. Meskipun sudah mempunyai penambahan
sejumlah 300 orang lebih daripada SPAD, tetapi ia hanya berstatus jawatan kontrak yang
akan tamat pada tahun 2022.

Tuan Yang di-Pertua, isu seterusnya yang ingin saya ketengahkan berkenaan
ekonomi Malaysia. Saya mengucapkan tahniah kepada Kerajaan Malaysia atas
peningkatan KDNK sebanyak 16.1 peratus pada suku tahun kedua. Apa yang penting
adalah peningkatan yang berlaku perlu dikekalkan. Oleh itu, sejauh manakah usaha
kerajaan dalam memastikan KDNK negara kekal positif dan meningkat pada masa
hadapan serta persediaan kerajaan dalam memastikan ekonomi negara tetap kukuh
walaupun wabak seperti COVID-19 ini mungkin berulang pada kemudian hari.

Di samping itu, langkah kerajaan dengan menggunakan expansionary fiscal
amatlah tepat dalam mengatasi ekonomi negara yang semakin merudum akibat COVID-
19. Kerajaan perlu menyuntik lebih banyak wang kepada rakyat bagi memastikan rakyat
berbelanja, sekali gus hasil kerajaan mampu dipertingkatkan. Namun, isunya adalah
apakah langkah kerajaan bagi memastikan bantuan tersebut digunakan secara bersasar
serta perbelanjaan tersebut mampu menyumbang kepada hasil negara? Adakah kerajaan
ada bercadang untuk memberikan bantuan secara atas talian dengan meletakkan syarat-
syarat tertentu bagi memastikan perbelanjaan dilaburkan oleh masyarakat benar-benar
bersasar dan mampu menjadi pemangkin kepada perkembangan ekonomi negara?

Tuan Yang di-Pertua, saya kira isu pinjaman boleh ubah sangat dekat dengan hati
mahasiswa mahasiswi sama ada penuntut IPTA, mahupun IPTS. Program Pinjaman
Boleh Ubah (PBU) yang dijalankan oleh JPA, mahupun MARA jelas sekali tidak banyak
membantu para pelajar. Hal ini kerana syarat yang dikenakan bagi mendapat
pengecualian bayaran balik semakin membebankan mereka. Jika sebelum ini peraturan
pembayaran adalah melalui keputusan keseluruhan, ini bermakna jika pelajar mendapat
keputusan kepujian kelas pertama, maka mereka dikecualikan bayaran.
