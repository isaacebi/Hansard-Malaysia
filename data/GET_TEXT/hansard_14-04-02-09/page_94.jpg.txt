84 DR.08.11.2021

Sebaliknya, kegopohan Kerajaan Barisan Nasional, Perikatan Nasional untuk
mengadakan Pilihan Raya Melaka yang mana hari ini penamaan calon dan akan diikuti
Pilihan Raya Negeri Sarawak hanya mendedahkan nafsu politik yang tiada henti dan tidak
mustahil Tuan Yang di-Pertua, pilihan raya umum akan diadakan seawal tahun hadapan
bagi mengelak kuasa undi anak muda undi 18. Oleh sebab itu, kita jangan tertipu,
terpedaya dan hanya berpegang kepada kata-kata tetapi penilaian itu harus dibuat
dengan meneliti perbuatan dan pelaksanaan.

01730

Siri libat urus bagi mendapatkan pandangan dalam merangka Belanjawan 2022
ini, memungkinkan penceritaan yang baik tetapi mampu kah ia diterjemahkan? Mampukah
perangai yang lama untuk diubah? Rasuah dan salah guna kuasa terus membelenggu
negara dan ketika ini saya merasakan barah tersebut kembali dengan penuh helah
muslihat.

Persoalan yang saya kemukakan kepada Menteri soal senarai untuk kontrak-
kontrak pemberian secara terus sepanjang PKP ini sehingga hari ini masih belum
terjawab. Ini kerana apa yang rakyat mahu tahu adalah berapa banyak wang negara yang
tiris? Berapakah anggaran kerugian akibat rasuah kepada negara? Di sebalik kononnya
agenda bumiputera Melayu, kebocoran duit rakyat ini boleh berlaku ketika ini secara halal
oleh kerajaan yang ada pada hari ini.

Jadi, saya hendak ambil contoh di Johor. Terdapat lapan buah syarikat konsesi
yang hampir memonopoli keseluruhan kerja-kerja penyelenggaraan dalam negeri Johor.
Contohnya, pertama, Safwa Global Venture (M) Sdn. Bhd., penyelenggaraan jalan PBT,
ada Syarikat Amona Infra Care Sdn. Bhd., penyelenggaraan jalan-jalan negeri Jabatan
Kerja Raya Zon A. TETO Engineering Sdn. Bhd. (Zon B), Infra Desa (Johor) Sdn. Bhd.,
penyelenggaraan jalan-jalan kampung dan luar bandar negeri Johor.

Jadi konsep itu nampak baik bila disusun melalui konsesi tetapi apakah isu-isu
yang timbul dengan pemberian kerja melalui konsesi ini dan bagaimana ketirisan itu boleh
berlaku? Jadi, pertama yang saya hendak kongsikan dalam Dewan ini, dalam Belanjawan
2021 yang dibentangkan tahun lepas, Syarikat Safwa Global Venture (M) Sdn. Bhd. telah
dikatakan menerima ataupun dikurniakan sebanyak RM350 juta kontrak setahun daripada
peruntukan MARRIS.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Yang Berhormat Batu Pahat mungkin tahu juga kes ini. Benar kah dalam tempoh
tiga tahun ini kontrak keseluruhan yang diterima oleh Syarikat Safwa Global Venture (M)
Sdn. Bhd. ini akan mencecah sebanyak RM1 bilion? Apa yang istimewa sangat kepada
Syarikat Safwa Global Venture (M) Sdn. Bhd. ini sampai boleh membolot berbilion projek
kerajaan? Siapakah yang memutuskan syarikat berkepentingan peribadi ini untuk
mendapatkan kontrak MARRIS?

Berdasarkan semakan yang dibuat, Syarikat Safwa Global Venture (M) Sdn. Bhd.
hanya bermodalkan RM1 juta. Dapat kerja ataupun job bernilai RM1 bilion. Maksud
pulangannya seribu kali ganda lebih daripada kemampuan. Selain kekuatan kewangan
yang dicurigai, syarikat ini juga dikatakan tiada pengalaman kerja dan tiada tajuk kerja
dalam CIDB pun. Sudah pasti rakyat perlu bertanya adakah syarikat konsesi seperti ini
mempunyai kepentingan awam.

Sebagai perbandingan, kita tahu ada syarikat-syarikat konsesi pemegangnya
adalah EPF sebagai contoh. Akan tetapi, dalam isu ini, tidak ada. Bukan sekadar tidak
ada Tuan Yang di-Pertua, maklumat awal tahun ini yang kami perolehi menunjukkan
bahawa Syarikat Safwa Global Venture (M) Sdn. Bhd. hanya ada seorang pemegang
saham. Individu yang seorang ini jugalah satu-satunya pengarah syarikat tersebut.

Jadi, apakah istimewa syarikat konsesi yang dimiliki oleh seorang individu kerana
ramai yang berkata bahawa beliau ini mempunyai hubungan yang rapat dengan orang-
