74 DR.08.11.2021

Jadi, saya minta selaku Ahli Parlimen kawasan Puchong, sebab kawasan saya,
untuk satu respons bagi perkara-perkara ini kerana ia satu masalah yang cukup besar dan
kita linat hujan yang cukup lebat setiap hari dan ini menyebabkan dan membawa kepada
keadaan keresahan di antara penduduk di kawasan Puchong. Jadi, saya minta satu
penjelasan berkenaan dengan perkara itu. Tuan Yang di-Pertua, masa tidak mengizinkan.
Saya mengucapkan terima kasih kerana membenarkan saya mengambil bahagian di
dalam perdebatan ini. Terima kasih.

Tuan Yang di-Pertua: Terima kasih Yang Berhormat Puchong. Seterusnya Yang
Berhormat Hulu Langat.

4.43 ptg.

Datuk Haji Hasanuddin bin Mohd Yunus [Hulu Langat]: Terima kasih.
Bismillahi Rahmani Rahim. Tuan Yang di-Pertua, tahun lalu Yang Berhormat Menteri
Kewangan mengatakan Bajet 2021 adalah bajet pemulihan. Akan tetapi, hakikatnya ia
gagal menguruskan ekonomi dan menguruskan pandemik itu sendiri. Ini berdasarkan
maklum balas daripada majoriti rakyat di akar umbi sana.

Saya meneliti ucapan Yang Berhormat Pekan dan ingin meminjam kata kuncinya
yang menggambarkan kegagalan bajet pemulihan ini. Rakyat tertarik dengan ucapan
Yang Berhormat Pekan ketika menyebut, ‘Bapa Lockdown’. la adalah kegagalan Kabinet
ketika itu dan sebahagian besarnya masih ada dalam kerajaan pada hari ini. Suka saya
ingin menyambung apa yang diperkatakan oleh Yang Berhormat Langkawi pula.

Saya dapati Yang Berhormat Langkawi begitu teruja untuk menyebut nama Yang
Berhormat Pekan. Rupa-rupanya rakyat tahu bahawa kerajaan menanggung hutang
1MDB sebanyak RM32 bilion sehingga September 2021. Saya difahamkan RM12.8 bilion
telah dijelaskan oleh kerajaan dan sebahagian lagi akan dibayar pada tahun hadapan.
Ingatlah, ini semua adalah wang rakyat. Walaupun kelihatan Bajet 2022 itu besar tetapi
sebahagiannya ada peruntukan untuk membayar hutang rupanya.

Tunjang utama pelaksana kepada bajet adalah penjawat awam dan GLC. Kini,
segala permasalahan dalam jabatan kerajaan, khasnya di Putrajaya disebut oleh orang
ramai di media sosial. Kenaikan pangkat dalam kerajaan mengambil kira banyak faktor
termasuk kekananan, seniority dengan izin, bukannya kroni atau siapa kenalan atau
saudaranya atau isteri orang tertentu yang berada di atas dengan gaji puluhan ribu dan
pejabat berhawa dingin, bukanlah semudah menulis dengan pen di atas kertas, ‘Untuk
tindakan’ atau ‘Sila uruskan’, tanpa melihat sendiri apa yang berlaku di bawah sana.

Sehingga hari ini, ada jabatan penting kerajaan yang sudah berbulan-bulan tidak
mempunyai ketua pengarah. Bagaimanakah sebuah jabatan hendak berfungsi dengan
baik dan berkhidmat kepada masyarakat tanpa ketua utama? Apabila ditanya, “Mengapa
masih tiada keputusan?” Mereka menjawab, “Saya bukan ketua pengarah”. Apabila skim
kecil tertutup ini bermasalah, skim lain yang tiada kepakaran dan pengalaman akan
datang untuk mengambil tampuk kepimpinan agensi atau jabatan itu.

Maka, akan berubahlah dasar dan urusan kerja yang akan membuang masa serta
tenaga. Rakyat juga yang menerima bahananya. Rasulullah SAW bersabda, [Membaca
sepotong Hadis] “Apabila sesuatu urusan telah diserahkan kepada mereka yang bukan
ahlinya, maka waspadalah, akan datangnya kiamat atau kemusnahan.” Meletakkan
seseorang di jawatan di jabatan tertentu adalah sangat penting dan pada hari ini saya
masih berfikir, jawatan tertinggi seperti Duta Khas ke Timur Tengah, adakah ia masih
diperlukan lagi atau tidak?

Rasuah. Dalam Bajet 2022 ini saya lihat tiada usaha khusus untuk membendung
najis rasuah. Tiada peruntukan tambahan untuk SPRM, Institut Integriti Malaysia dan
Pusat Governans, Integriti dan Antirasuah Nasional (GIACC), rakyat dan pelabur asing
tertanya-tanya. Agensi-agensi ini sepatutnya menambah usaha sama dengan sekolah,
INTAN, IPG-IPG, guru, pusat latihan, pasukan beruniform, PBT, tentera, polis, GLC dan
pihak swasta bagi mengetuai usaha membanteras rasuah yang jijik dan merosakkan imej
negara.
