66 DR.08.11.2021

Namun kini, syarat yang dikenakan adalah mana-mana graduan yang bekerja
dengan kerajaan sahaja dikecualikan bayaran balik sedangkan umum mengetahui situasi
negara kita yang sangat genting di mana kebanyakan graduan menganggur. Malah,
graduan yang dikategorikan sebagai unemployed atau bekerja dalam bidang yang tidak
mengoptimumkan kemahiran mereka adalah hampir 1.4 juta pada tahun 2020.

Jelas sekali syarat pengecualian bayaran tersebut langsung tidak masuk akal.
Oleh itu, saya mohon kerajaan mempertimbangkan Pinjaman Boleh Ubah ini diubah
kepada biasiswa sepenuhnya agar pelajar-pelajar yang layak serta berjaya dalam
pengajiannya tidak perlu membuat apa-apa pembayaran lagi. Langkah ini bagi
mengoptimumkan potensi pengajian-pengajian graduan ke peringkat pengajian yang lebih
tinggi, sekali gus menghargai kejayaan yang telah mereka capai.

Tuan Yang di-Pertua, penjualan sehari iaitu 11 November 2020, dua gergasi e-
Dagang di China iaitu Alibaba dan JD.com berjaya meraih hasil jualan sebanyak
RM474.15 bilion. Perkara ini membuktikan ekonomi digital mampu menyumbang hasil
yang lumayan dalam masa yang singkat. Oleh itu, isu seterusnya yang ingin saya
bangkitkan berkenaan pendigitalan ekonomi yang saya kira ia amat penting kepada
ekonomi negara.

Ekonomi digital bukan sahaja mampu menyumbang kepada hasil negara, malah
mampu menjana peluang pekerjaan sehingga 7.4 juta peluang pekerjaan. Pendigitalan
ekonomi juga amat diperlukan dalam sektor 3D (dirty, dangerous, difficult), dengan izin
Tuan Yang di-Pertua. Apa yang berlaku pada hari ini, kerajaan melaburkan satu jumlah
yang tinggi dalam sektor pembangunan. Insentif ini mampu meningkatkan peluang
pekerjaan disebabkan penambahan jumlah pembinaan yang diperlukan.

Namun begitu, golongan belia pada hari ini tidak tertarik untuk bekerja dalam
sektor tersebut. Oleh itu, apa yang boleh diusahakan adalah dengan meningkatkan
penggunaan teknologi dalam sektor 3D ini. Saya yakin anak muda pada hari ini akan
tertarik untuk menyertai sektor tersebut disebabkan penggunaan teknologi yang tinggi.

Begitu juga dalam bidang teknologi pertanian, insentif pendigitalan pertanian amat
diperlukan dan semakin mendapat sambutan terutama anak-anak muda. Pendigitalan
pertanian amat penting bagi menarik minat anak muda untuk terlibat dalam bidang
pertanian. Oleh itu, kita amat memerlukan teknologi yang mampu milik (affordable)
dengan izin Tuan Yang di-Pertua, serta mesra pengguna. Kerajaan seharusnya
memastikan setiap petani menggunakan teknologi tersebut disebabkan bukan sahaja
harga yang murah, malah mendatangkan hasil yang lumayan.

Tuan Yang di-Pertua, sebanyak 9,015 kes keganasan rumah tangga direkodkan
dalam kalangan masyarakat sepanjang PKP dilaksanakan di seluruh negara. Jumlah ini
menunjukkan isu ini berada dalam keadaan yang amat kritikal. Oleh itu, langkah kerajaan
dengan menambah Pusat Sokongan Sosial Setempat serta bekerjasama dengan NGO
untuk meningkatkan bilangan Rumah Perlindungan Khas Wanita amat tepat. Namun
begitu, bagi mengukuhkan institusi keluarga dan masyarakat selari dengan tema bajet,
‘Keluarga Malaysia Keluarga Makmur’, saya berpandangan kerajaan_perlunya
mengukuhkan dasar ‘qawam ’iaitu dasar bagi memperkasakan golongan lelaki. Saya kira
isu. keganasan rumah tangga kebanyakannya berlaku disebabkan oleh masalah
kewangan serta suami yang tidak bertanggungjawab. Kefahaman suami tentang
tanggungjawab yang dipikulnya bukan sahaja mencari nafkah, malah tanggungjawab
yang lebih besar perlu difahami secara mendalam.

Tuan Yang di-Pertua, isu seterusnya adalah melibatkan rakyat yang bekerja di
sektor informal di mana kebanyakan pekerja tidak mempunyai caruman KWSP yang
memberi jangka panjang kepada rakyat yang tidak mempunyai simpanan persaraan. Oleh
itu, apakah langkah kerajaan bagi menggalakkan mereka terlibat dalam sektor informal ini
mendaftar dan mencarum dengan KWSP? Selain itu, apakah inisiatif kerajaan bagi
memastikan isu majikan yang menolak gaji pekerja untuk tujuan caruman, namun tiada
caruman dilakukan? Saya juga mencadangkan agar gaji minimum ditingkatkan lagi
daripada RM1,200 kepada kadar yang lebih munasabah bagi menggalakkan lagi caruman
dan meningkatkan lagi caruman KWSP pekerja.
