DR.08.11.2021 21

adalah PERKESO, kedua adalah juga kalau dipertimbangkan KWSP dan paling tidaknya
untuk mewujudkan satu tabung insurans sosial untuk mereka ini? Terima kasih Tuan Yang
di-Pertua.

Datuk Haji Awang bin Hashim: Terima kasih sahabat Yang Berhormat Kuala
Selangor, alhamdulillah, dengan soalan yang dibangkitkan itu amat baik.

Pertamanya, memang perlindungan kepada pekerja gig ini memang telah
dijalankan oleh Kementerian Sumber Manusia melalui agensinya iaitu PERKESO. Akan
tetapi, untuk KWSP itu di luar bidang Kementerian Sumber Manusia.

Akan tetapi, untuk perlindungan kepada pekerja gig ini, di bawah Skim Orang
Bekerja Sendiri (OBS), termasuk juga skim perlindungan untuk mereka dalam bila berlaku
apa-apa kemalangan ataupun apa-apa sahaja yang memberi kehidupan mereka yang
terjejas akibat daripada pandemik COVID-19 ini, a/hamdulillah, kita juga membuka satu
ruang kepada mereka yang terlibat dalam gig economy ini untuk mereka mencarum
dengan subsidi ataupun insentif yang diberi oleh kerajaan sehingga 70 peratus. Inilah kita
di bawah Kementerian Sumber Manusia berusaha untuk membantu mereka-mereka yang
informal atau tidak ada majikan ini.

Jadi, termasuklah yang kita sebut tadi, saya sebut dua tiga kali sudah, iaitu dalam
sektor-sektor pekerjaan untuk mereka bagi melindungi mereka ini seperti mana kategori
orang bekerja sendiri yang dilindungi oleh SPS Khidmat yang ada di bawah PERKESO,
begitu juga dengan SPS Gig iaitu skim perlindungan yang diletakkan di bawah PERKESO
termasuk isteri-isteri yang tidak ada majikan, yang susah untuk mendapat majikan
dilindungi dalam skim untuk mereka di dalam kategori gig economy ini.

Terakhirnya, kita tengok jelas kita memperlihatkan keprihatinan kerajaan
melindungi pekerja sendiri dan sektor informal ini di mana melalui Kementerian Sumber
Manusia menerusi PERKESO akan melaksanakan Program Geran Penuh ataupun
Padanan Caruman Skim Keselamatan Sosial Pekerjaan Sendiri (SKSPS) bagi
meneruskan usaha perluasan bagi melindungi mereka-mereka yang terlibat dalam gig
economy ini di bawah skim sosial kita iaitu PERKESO. Sekian, terima kasih.

Tuan Yang di-Pertua: Terima kasih. Ada soalan tambahan sebelah sini?
Tuan Syed Saddiq bin Syed Abdul Rahman [Muar]: Soalan tambahan.
Tuan Yang di-Pertua: Tidak ada sebelah sini. Yang Berhormat Muar.

Tuan Syed Saddiq bin Syed Abdul Rahman [Muar]: Terima kasih. Ada dua
soalan yang saya hendak bangkitkan.

Pertama sekali berkenaan subsidi yang datang dari PERKESO. Soalan saya.
Kenapa kerajaan menggunakan duit rakyat yang mensubsidikan skim ini dan tidak
mengadakan undang-undang supaya Grab, Foodpanda, Airasia Delivery sendiri yang
membayar untuk skim perlindungan lebih 150,000 pekerja-pekerja gig?

Ini kerana kita lihat di seluruh dunia, selalunya adalah majikan atau syarikat yang
mensubsidikan, bukan kerajaan. Jika kerajaan yang lakukan, ia memaksudkan bahawa
kerajaan sekali gus mensubsidikan tauke-tauke besar dan bukan memaksa tauke-tauke
besar ini untuk membantu pekerja-pekerja ini. Kalau kerajaan hendak tambah tidak apa
tetapi jangan ambil alih tugas daripada majikan kerana kalau kita lihat syarikat-syarikat
lain, itulah apa yang mereka perlu lakukan.

Soalan kedua saya hendak tanyakan kerana ini berkait rapat dengan gaji
minimum. Setiap tahun kerajaan perlu kaji gaji minimum. Semasa pemerintahan Pakatan
Harapan, kita telah letakkan garis masa empat tahun untuk dinaikkan ke dalam kadar
RM1,500 tetapi selepas dua tahun perubahan kerajaan, sampai ke hari ini tidak dikaji
langsung. Kenapa nasib pekerja-pekerja daripada keluarga susah ini tidak dibela oleh
kerajaan baharu? Terima kasih.

Datuk Haji Awang bin Hashim: Terima kasih Yang Berhormat Muar yang tanya.
Pertanyaan pertama, kenapa ambil duit kerajaan untuk beri insentif ataupun membantu?
Pandemik COVID-19 ini kita pun tidak tahu. Kalau kita tidak ambil duit kerajaan, kita
hendak ambil duit siapa lagi?
