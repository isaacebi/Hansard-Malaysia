DR.09.12.2021 57

3.30 ptg.

Datuk Dr. Hasan bin Bahrom [Tampin]: Terima kasih Tuan Pengerusi. B60
Kementerian Pertahanan dengan menjurus kepada Butiran 010200 — Jabatan Hal Ehwal
Veteran. Telah dikurangkan daripada RM105.3 juta kepada RM92.7 juta. Mengapa
peruntukan ini dikurangkan? Apakah peruntukan yang diberikan itu mencukupi dalam
menyelesaikan masalah veteran? Apakah kemudahan yang menjadi keutamaan perlu
diselesaikan dengan peruntukan itu oleh kerajaan dalam menangani isu veteran tentera?
Saya ingin tahu apakah perkembangan perkara yang berkaitan dengan bantuan khas
bulanan yang pernah dicadangkan oleh kerajaan bagi anggota yang menamatkan
perkhidmatan? Saya dimaklumkan sistem maklumat veteran tidak berpencen tidak
dikemas kini dan tidak dilaksanakan secara automatik malahan apa jua permohonan
bantuan kebajikan daripada JHEV terlalu banyak birokrasi dan menyukarkan.

Saya ingin tahu sejauh mana JHEV telah berjaya meningkatkan taraf
sosioekonomi veteran. Apakah JHEV pasti tawaran pekerjaan daripada syarikat ataupun
mana-mana agensi berpadanan dengan golongan veteran kerana saya dimaklumkan
terdapat di kalangan veteran ditawarkan jawatan tidak sejajar dengan pengalaman dan
kemahiran yang dimiliki. Saya berharap perkara ini dapat dibaiki demi menjaga kebajikan
anggota veteran tentera. Apakah kerajaan ada keinginan untuk mewujudkan suatu skim
khas perumahan bagi anggota tentera yang telah menamatkan perkhidmatan mereka
sama ada berpencen ataupun tidak berpencen kerana masih ramai veteran tentera tidak
mempunyai rumah sendiri.

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Tampin, minta laluan sikit.

Datuk Dr. Hasan bin Bahrom [Tampin]: Silakan.

Datuk Seri Dr. Haji Dzulkefly bin Ahmad [Kuala Selangor]: Terima kasih.
Terima kasih Tuan Pengerusi, terima kasih Yang Berhormat Tampin. Kalaulah kiranya
atas Butiran 020000 itu dapat kita masukkan Yang Berhormat Tampin, akan cadangan
yang dikemukakan oleh Kertas Putih Pertahanan di mana secara tradisinya kita tahu
struktur angkatan tentera kita dibahagikan kepada darat, udara dan laut dan secara
tradisinya juga peruntukan belanjawan adalah dua kali untuk darat berbanding laut dan
udara. Walaupun begitu, anggota tenteranya seramai 80,000 darat dan 15,000 masing-
masing dalam udara dan laut.

Yang Berhormat Tampin, apakah belum sampai masanya supaya secara tradisi
berdepan dengan cabaran yang bukan lagi peperangan secara konvensional tetapi
mengunjurkan ke depan apa yang diistilahkan sebagai peperangan hybrid warfare. The
changing character of conflict. Masa depan yang bakal kita terpaksa hadapi, yang kita
minta dijauhkan. Apakah sudah sampai waktunya satu rethinking, satu pemikiran semula
dibuat supaya reform dan penstrukturan ini, pengintegrasian ini benar-benar dapat
membayangkan persiapan negara, ketenteraan kita untuk berdepan dengan konflik yang
bukan lagi bersifat konvensional tetapi bersifat apa yang dikatakan sebagai the modern
conflict, urban warfare, cyber warfare dan non-linear warfare.

Itu adalah penting kalau boleh Yang Berhormat Tampin, untuk dimasukkan
pemikiran ini dan sejauh mana progress atau kemajuan tentang Kertas Putih Pertahanan
ini perlu kita dapatkan penjelasan. Terima kasih Yang Berhormat Tampin.

Datuk Dr. Hasan bin Bahrom [Tampin]: Terima kasih dan masukkan di dalam
ucapan saya. Seterusnya Butiran 08400 — Perumahan Angkatan Tentera Malaysia yang
diperuntukkan sebanyak RM383 juta, meningkat daripada tahun yang lepas. Tuan
Pengerusi, kita sedia maklum isu perumahan tentera sering dibangkitkan dalam setiap kali
belanjawan dibentangkan. Saya berharap isu ini mesti diselesaikan sebaik mungkin. Kita
sedia maklum ramai di kalangan anggota tentera terpaksa menyewa rumah di luar
kawasan kem, kadang-kadang jauh dari tempat mereka bekerja yang boleh menimbulkan
isu keselamatan anggota.

Saya ingin penjelasan, apakah isu perumahan ini boleh diselesaikan. Bagaimana
pendekatan yang dilakukan oleh kerajaan dalam memastikan perumahan anggota tentera
