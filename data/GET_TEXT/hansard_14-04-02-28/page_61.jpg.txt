DR.09.12.2021 51

Tuan Pengerusi [Dato’ Sri Azalina Othman Said]: Yang Berhormat Jempol.
3.01 ptg

Dato’ Haji Salim Sharif [Jempol]: Bismillahir Rahmanir Rahim,
Assalamualaikum warahmatullahi wabarakatuh, salam sejahtera, salam Keluarga
Malaysia.

Terima kasih, Tuan Pengerusi mengizinkan saya untuk berbahas RUU Bekalan
2022 Peringkat Jawatankuasa Kementerian Pertahanan.

Butiran 01200 — Penyelidikan dan Pembangunan Pertahanan (Lain-lain).
Sebelum ini Yang Amat Berhormat Perdana Menteri ada menyatakan matlamat kerajaan
untuk melancarkan Dasar Industri Pertahanan dan Keselamatan Negara. Dasar ini amat
penting dalam usaha memperkasakan industri pertahanan negara dan menjadikan
Malaysia sebuah negara pengeluar aset tentera. la selaras dengan hasrat kementerian
sebelum ini untuk memiliki pesawat tempur buatan tangan sendiri menjelang tahun 2030.
Soalan saya, apakah status terkini penggubalan dasar tersebut dan bilakah jangkaan
pelancarannya?

Menerusi dasar ini, Malaysia Defence City yang akan dibina di Bera atau di Lipis
akan dibangunkan dalam mewujudkan peluang-peluang pekerjaan berskala besar kepada
penduduk luar bandar. Soalan saya, berapakah anggaran penjanaan pelaburan terus
yang bakal diraih oleh peluang pekerjaan yang bakal dicipta menerusi Malaysia Defence
City tersebut? Apakah aset pertahanan akan diberi penekanan oleh kerajaan setelah
Malaysia Defence City dibangunkan kelak?

Umum diketahui, kebanyakan aset pertahanan yang dimiliki pada masa ini dibeli
daripada China, Itali, Turki dan Amerika Syarikat. Hal ini telah menimbulkan pelbagai
masalah dari sudut penyelenggaraan aset dan kita terpaksa bergantung kepada negara
luar.

Justeru itu, saya menggesa kementerian agar mempercepatkan penubuhan
Malaysia Defence City yang bakal mengubah landskap pertahanan negara. Perkara ini
bagi membolehkan negara Malaysia dapat berdiri sama tinggi, duduk sama rendah
dengan negara pengeluar aset tentera negara lain.

Butiran 010200 — Pengurusan Jabatan Hal Ehwal Veteran. Terlebih dahulu saya
ingin mengucapkan tahniah kepada kementerian yang komited dalam membantu seramai
204,000 orang veteran ATM. Meskipun tidak lagi berada dalam tempoh perkhidmatan,
golongan tersebut hendaklah terus diberikan perhatian dan mendapat pembelaan yang
sewajarnya.

Mengenai aplikasi dalam talian MyVeteranMall yang telah dilancarkan baru-baru
ini untuk kemudahan dan aktiviti keusahawanan secara digital kepada veteran ATM.
Soalan saya, sejauh manakah sambutan dalam kalangan komuniti veteran ATM dan
keluarga serta masyarakat luar setakat hari ini? Berapakah transaksi urusan jual beli yang
telah berjaya dilakukan melalui platform tersebut? Apakah perancangan kementerian
untuk memperkasakan dan mempromosikan aplikasi tersebut supaya dapat dalam
kalangan masyarakat tempatan?

Memandangkan_ kebajikan veteran ATM ini harus menjadi keutamaan
kementerian dengan memberikan tumpuan penuh terhadap soal kebajikan, saya ingin
mengetahui berapa peruntukan disediakan oleh kementerian bagi tahun hadapan untuk
skim bantuan kebajikan mengikut pecahan yang merangkumi skim bantuan sara hidup,
bantuan perubatan dan sebagainya?

Bagi veteran ATM yang tidak menerima pencen pula iaitu seramai 73,800 orang,
adakah terdapat sebarang skim baharu yang akan diperkenalkan oleh kementerian dalam
masa terdekat? Saya amat memahami bahawa kerajaan sedang memberi tumpuan
kepada usaha untuk memerangi COVID-19 yang menelan belanja yang begitu besar
tetapi sekiranya skim yang berkaitan dapat diwujudkan, sudah tentulah ia dapat
membantu veteran yang tidak berpencen, khususnya bagi mereka yang terjejas teruk
sepanjang pandemik COVID-19.
