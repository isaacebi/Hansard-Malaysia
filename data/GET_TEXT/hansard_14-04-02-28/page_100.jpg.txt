90 DR.09.12.2021

5.56 ptg

Datuk Seri Dr Mujahid Yusof Rawa [Parit Buntar] : Terima kasih kepada Tuan
Pengerusi. Saya terus masuk kepada Butiran 040200 — Kepenjaraan dan Koreksional.
Kita faham bahawa dalam negara kita, kita menggunakan piawaian Pertubuhan Bangsa-
Bangsa Bersatu dalam konteks pemenjaraan. Namun demikian, satu idea untuk
memastikan supaya penjara semata-mata tidak akan selesaikan masalah jenayah seperti
mana yang terbukti di dalam statistik bahawa kita punya satu kes ulangan ataupun
dipanggil recidivist case di mana para penjenayah kembali semula masuk ke penjara
dibandingkan dengan penjenayah yang baharu. Hampir secara relatifnya 50 peratus
mereka yang kembali merupakan banduan yang berulang. Maka sudah tiba masanya
satu pendekatan yang akan melihat perkara tersebut secara holistik di mana saya
dimaklumkan ada program yang disebut sebagai rawatan berasaskan komuniti.

Saya mahu bertanya kepada Yang Berhormat Menteri, sejauh manakah program
ini yang juga digabungkan dengan peningkatan peribadi para penjenayah ini iaitu melalui
apa yang dikatakan KASIH (Knowledge, Attitude, Skill, Intelligence and Humanity), sejauh
manakah kita berjaya dalam menangani masalah banduan yang berulang ini?

Seterusnya saya juga ingin sentuh tentang kes-kes yang melibatkan masalah
mental yang mana kalau mengikut statistik juga, kadar kemasukan banduan yang tinggi
jika dibandingkan dengan nisbah kakitangan pengamal perkhidmatan kesihatan
kaunseling dan kesihatan mental menjadi satu masalah besar kepada pihak penjara. Jadi
mohon cara bagaimana kita mengatasi masalah itu?

Saya juga ingin mengambil isu ini sebagai satu yang penting seperti yang
disuarakan oleh rakan Yang Berhormat Subang bahawa kita telah diturunkan tahap
pembanterasan pemerdagangan ini sebagai third tier dan ini sangat menyedihkan dan kita
tahu bahawa kemungkinan besar pelbagai masalah yang kita hadapi gagal menangani isu
pemerdagangan orang ini adalah juga mungkin isu-isu rasuah, isu-isu mungkin Malaysia
juga dianggap transit untuk kemudian dipasarkan pemerdagangan orang ini di luar negara.
Bagi saya ini satu kegagalan di mana pada satu tahap kita telah berjaya meletakkan
Malaysia di tier kedua dan kita mahu kekalkan kedudukan tersebut kerana ini akan
memberikan kesan kedudukan Malaysia di mata antarabangsa.

Seterusnya saya ingin masuk kepada isu 020200 — Kesukarelawan yang
melibatkan anggota RELA. Saya mohon kepada pihak Yang Berhormat Menteri agar
memberikan elaun yang lebih tinggi daripada kadar yang mereka dapat sejam ini.

01800

Saya difahamkan pendapatan mereka sejam adalah hanya RM7.80. Pada masa
Kerajaan Pakatan Harapan, kita telah berusaha memastikan ditingkatkan kepada RM9.80.
Akan tetapi ada isu-isu yang kemudian kerajaan tidak dapat teruskan dengan penggantian
kerajaan baharu. Maka, saya harap perkara ini terus diberi perhatian. Oleh sebab saya
ingin merakamkan bagi pihak RELA yang telah bertugas di seluruh negara, tidak kira siang
dan malam sebagai frontliner menjaga sekatan-sekatan jalan raya bersama dengan
PDRM perlu diberi penghargaan untuk kita naikkan elaun mereka supaya mereka dapat
merasakan mereka ini dihargai.

Akhirnya, saya hendak sentuh tentang kawalan sempadan. Mohon_ pihak
kementerian ambil berat kenyataan yang dibuat oleh Menteri sendiri bahawa didapati kita
mendapat kerugian daripada penceroboh nelayan-nelayan haram ini. Di mana melibatkan
8,000 buah bot warga asing Vietnam masuk ke sempadan kita. Kerugian yang kita
taksirkan ialah RM4 bilion hasil dari laut negara diambil oleh mereka yang datang
menceroboh perairan kita. Dikatakan yang dapat kita tahan daripada 8,000 itu hanya 64
buah bot sahaja. Ini menggambarkan satu kelesuan daripada pihak maritim yang mana
saya difahamkan menurut Laporan PAC, hampir 75 peratus peralatan pertahanan kita
dikategorikan sebagai lapuk. Apakah ini juga antara sebab kenapa kita gagal untuk
mengawal sempadan kita? Mohon penjelasan. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Parit Buntar. Seterusnya, saya jemput Yang Berhormat Padang Serai empat minit.
