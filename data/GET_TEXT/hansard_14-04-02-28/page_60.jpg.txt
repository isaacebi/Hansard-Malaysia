50 DR.09.12.2021

2.56 ptg.

Datuk Wira Dr. Mohd. Hatta bin Md. Ramli [Lumut]: Ya. Terima kasih.
Assalamualaikum warahmatullahi wabarakatuh. Tuan Pengerusi, sebelum saya masuk
kepada butiran, saya ingin merujuk kepada petunjuk-petunjuk ataupun outcome tadbir
urus terbaik di mana peratusan pencapaian Piagam Pelanggan berkurangan daripada 90
peratus pada tahun 2021 berbanding dengan anggaran tahun 2022 kepada 80 peratus.
Saya ingin penjelasan, mengapakah peratusan ini menurun?

Sambungan kepada Yang Berhormat Sik tadi, juga Outcome 2: Industri
Pertahanan Tempatan dan R&D, peratusan hasil R&D yang berpotensi untuk
dikomersialkan ialah 100 peratus. Cantik, saya harapkan. Kementerian boleh memberikan
penjelasan, apakah hasil-hasil R&D yang telah dapat dikomersialkan sepanjang tahun
yang lalu dan yang akan datang? Insya-Allah.

Seterusnya dalam B.60 Butiran 010200 — Pengurusan Jabatan Hal Ehwal
Veteran. Kita baru membaca dalam satu penulisan seorang bekas tentera, pegawai waran
something ya, meluahkan rasa tidak bangganya menjadi seorang veteran. Saya harap
perkara ini dapat ditangani oleh kementerian secara lebih bersungguh-sungguh kerana
mereka sekarang ini sedang mengalami masalah daripada segi pelanjutan usaha ekonomi
mereka selepas menjadi tentera kerana persediaan tidak cukup dan peluang-peluang
yang tidak bertambah.

Seterusnya dalam B.60 Butiran 020400 — Pertahanan Udara. Disebutkan di situ
peruntukan sebanyak RM633 juta untuk perkhidmatan dan bekalan. Ini juga ada satu
berita yang kita dengar pagi tadi. Sebuah helikopter di Tamil Nadu yang membawa
Panglima Angkatan Tentera India jatuh terhempas, membunuh 14 orang termasuk beliau.
Jadi, ini menggambarkan bahawa aset kita perlu berada dalam keadaan yang terbaik bagi
melindungi tentera kita daripada kejadian-kejadian sebegini. Jadi, saya ingin tahu sama
ada jumlah ini yang turun dari tahun lepas mencukupi untuk melaksanakan tugas-tugas
pembaikpulihan aset-aset kita yang ada.

Seterusnya saya ingin bertanya mengenai P.60, Pembinaan Tentera Laut yang
diperuntukkan ada dua di sini. Satu, kelengkapan. Satu lagi, pembinaan yang berjumlah
RM1.152 bilion. Adakah ini juga peruntukan sebahagiannya untuk pembangunan LCS
yang tergendala di Boustead Naval Shipyard (BNS) di Lumut? Apakah langkah-langkah
kerajaan sementara menunggu siapnya kapal yang pertama pada tahun 2025? langkah-
langkah untuk memperkukuhkan pertahanan maritim kita di samping kawalan pantai kita
kerana kita terlambat enam tahun untuk mendapatkan perolehan kapal yang pertama. Itu
tidak menyebut lagi lima kapal yang lain yang kita belum dimaklumkan bila kita akan
dapatnya ya.

Seterusnya mengenai perumahan angkatan tentera. Saya balik kepada B.60 iaitu
Butiran 033700 - Penggantian Perabot. Adakah ini juga termasuk bagi program pemulihan
rumah-rumah tentera TLDM yang ada 32 blok di Pangkalan TLDM Lumut yang sedang
dibaik pulih keseluruhannya dan telah mengambil masa yang panjang kerana peruntukan
hanya membenarkan satu blok setahun untuk dibaik pulih?

01500

Apakah kita tidak boleh pastikan bahawa rumah-rumah ini di baik pulih dengan
lebih cepat supaya keselesaan angkatan tentera dapat diberikan jaminan yang terbaik.

Begitu juga perumahan angkatan tentera yang dibuat oleh syarikat-syarikat yang
berkaitan seperti LTAT. Adakah kementerian mengambil perhatian beberapa projek
perumahan, terutamanya yang melibatkan pembelinya veteran-veteran atau ahli-ahli
angkatan tentera yang tergendala, contohnya yang ada di kawasan saya di Lumut yang
satu projek itu masih belum dapat dimasuki oleh mereka yang membelinya kerana
kekurangan-kekurangan infrastruktur dan persiapan yang tertangguh?

Jadi ini mungkin melibatkan kerugian kepada setengah daripada ahli-ahli
angkatan tentera kita yang telah pun membeli dan memesan rumah-rumah tersebut.

Tuan Pengerusi, terima kasih.
