DR.09.12.2021 45

banjir, jalan raya berlubang, perparitan tersumbat dan bermacam-macam lagi. Kami di
Papar sememangnya mengalu-alukan bantuan-bantuan seperti ini memandangkan kami
di Sabah masih jauh ketinggalan.

Butiran 010200 -— Pengurusan Jabatan Hal Ehwal Veteran. Terdapat
pengurangan peruntukan sebanyak RM13 juta dan saya amati ia melibatkan pemberian
dan kenaan bayaran tetap. Saya mohon penjelasan, mengapa berlakunya pengurangan
tersebut?

Pertama, saya ingin menyentuh mengenai kebajikan anggota veteran. Setakat
hari ini, berapakah jumlah anggota veteran di Sabah yang diberikan bantuan untuk
memulakan perniagaan? Daripada jumlah tersebut, berapa ramaikah yang masih kekal
berniaga? Berapakah pula anggota veteran yang tergolong dalam kategori B40 di Sabah?
Adakah terdapat anggota yang belum lagi memiliki rumah sendiri? Bagaimana pula
dengan mereka yang mempunyai penyakit kronik? Sejauh manakah mereka dibantu?

Kedua, saya ingin mendapatkan penjelasan dari Lembaga Tabung Angkatan
Tentera serta anak syarikat di bawahnya. Apakah prestasi terkini syarikat-syarikat
tersebut? Sejauh manakah impak pandemik COVID-19 memberikan kesan ke atas
operasi syarikat? Di samping itu juga, saya juga memohon penjelasan berkenaan strategi
dan langkah-langkah kementerian bagi meningkatkan semula dividen LTAT ke suatu
paras yang lebih baik berbanding tiga tahun kebelakangaan ini.

Butiran 020200 — Pertahanan Darat. Sewaktu kempen Pilihanraya Negeri Sabah
tahun lalu, Yang Berhormat Menteri Pertahanan yang merupakan Perdana Menteri ketika
itu telah menyatakan bahawa sejumlah RM14 bilion diperuntukkan bagi menambah aset
anggota dan membina kem-kem tentera di Sabah dalam masa terdekat. Sudah setahun
lebih berlalu, saya mohon diperincikan jumlah RM14 bilion ini. Saya juga ingin mengetahui
status cadangan daripada Kerajaan Negeri Sabah sebelum ini berkenaan pemindahan
kekuatan tentera Kem Lok Kawi ke Pantai Timur Sabah sementara menunggu Kem
Tentera Lahad Datu siap dan beroperasi sepenuhnya.

Butiran 020300 — Pertahanan Maritim, Butiran 00300 — Pembinaan (Tentera Laut)
dan juga Butiran 00400 — Kelengkapan (Tentera Laut). Pengurangan sebanyak RM59 juta
khususnya di bawah kod aset di bawah Butiran Pertahanan Maritim dan saya ingin
bertanya, kenapa berlaku pengurangan tersebut? Dua butiran lain pula diperuntukkan
masing-masing RM68.9 juta dan RM1 bilion. Saya mengharapkan agar jumlah RM1 bilion
itu merupakan pembelian aset baharu yang akan diletakkan di Sabah khususnya di pantai
timur.

Saya juga ingin menyentuh mengenai isu kapal LCS. Bulan lalu Yang Berhormat
Menteri maklumkan bahawa TLDM bakal memperoleh kapal LCS yang pertama pada
tahun 2025. Walaupun Yang Berhormat Menteri telah memberi jaminan bahawa kerajaan
tidak akan membayar wang lebih akibat kelewatan ini, namun sebenarnya masa telah
dibuang begitu sahaja merupakan harga yang lebih mahal terpaksa ditanggung oleh
rakyat Malaysia.

Memandangkan butiran-butiran di Kementerian Pertahanan tidak diperincikan
seperti kementerian lain, saya memahaminya atas alasan keselamatan, namun adalah
lebih baik selepas ini kementerian mencari satu kaedah yang sesuai bagi memastikan
checks dan balances seperti melibatkan Jawatankuasa Khas Parlimen sebelum sebarang
pembelian aset oleh kerajaan dilakukan. Seterusnya saya ingin bertanya, daripada jumlah
RM1.1 bilion yang diperuntukkan kepada tentera laut tahun hadapan, berapakah jumlah
yang akan dibayar bagi tujuan pembelian kapal LCS?

Butiran 030400 — Pengoperasian di ESSZONE. Peruntukan di bawah butiran ini
tidak berubah dan sebenarnya jumlah ini tidak mencukupi berbanding ancaman
keselamatan yang wujud di Pantai Timur Sabah. Saya lihat juga tiada kod bidang bagi
aset di bawah butiran ini, sedangkan keperluan penambahan aset...

Tuan Pengerusi [Dato’ Sri Azalina Othman Said]: Yang Berhormat.

Tuan Haji Ahmad bin Hassan [Papar]:...Di kawasan ini sememangnya
diperlukan. Sedikit lagi.
