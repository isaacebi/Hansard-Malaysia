70 DR.09.12.2021

01620

Tuan Pengerusi, kita dapati kerajaan ini mencari masalah dan bukan
menumpukan perhatian dalam perkara-perkara yang memanfaatkan negara kita. Anak
angkat seperti Chang Meng Ying, nombor kad pengenalan 6810202-08-6389 dan Yu Sing
Ni, nombor MyKid 060523-10-0532, nombor daftar kelahiran BR20544. Mereka ini
dilucutkan kerakyatan mereka semata-mata kerana mereka tidak boleh buktikan mereka
dilahirkan oleh seorang rakyat Malaysia.

Tuan Pengerusi, memandangkan keputusan Mahkamah Persekutuan pada 19
November 2021 bahawa seorang anak angkat itu dianggap berwarganegara Malaysia
melainkan dibuktikan sebaliknya. Saya berharap kerajaan akan menghormati keputusan
itu dan memulihkan segera kerakyatan kepada orang-orang seperti Chang Meng Ying dan
Yu Sing Ni ini. Tuan Pengerusi, bagi dua minit boleh?

Tuan Pengerusi: Seminit, seminit setengah Yang Berhormat.

Dato’ Ngeh Koo Ham [Beruas]: Okey, terima kasih. Perkara ketiga, Butiran
020100 — Kepolisan. Saya terperanjat dalam dialog saya dengan Ketua Polis Daerah
Manjong pada hari Sabtu yang lepas tentang peningkatan kecurian kelapa sawit akibat
kenaikan harga kelapa sawit yang melambung tinggi. Saya terperanjat apabila polis
mengatakan kes-kes ini hanya boleh diambil tindakan di bawah Minor Offenses Act 1955
dan bukan atas kanun keseksaan di bawah kecurian kerana dikatakan buah atau tandan
kelapa sawit ini tak ada nombor siri dan tidak boleh dibuktikan.

Rakyat sudah kehilangan keyakinan kepada polis kerana tidak dapat
menyelesaikan kecurian ini secara berkesan. Di manakah perisikan polis? Polis mesti
berupaya mengawal kecurian ini. Jadi saya harap dapat penjelasan kenapakah kes
kecurian ini tidak boleh ditandingi oleh pihak polis. Akhir sekali, diskaun saman polis. Baru-
baru ini diumumkan bahawa saman dari 9 Disember 2021 hingga 12 Disember 2021 ini,
polis akan memberikan diskaun saman atau kompaun yang dikenakan.

Tuan Pengerusi, ini merupakan satu perkara yang amat memalukan kerana
undang-undang seperti saman ini sudah seperti boleh dibuat diskaun di supermarket yang
bermusim-musim. Mereka yang ikut undang-undang, yang bayar sebelum tarikh
ditetapkan, mereka bayar dengan penuh. Mereka yang tak ikut undang-undang, tak nak
bayar, boleh dapat diskaun. Dulu 50 peratus, sekarang 80 peratus. Ini merupakan satu
penghinaan kepada kedaulatan undang-undang. Saya cadangkan polis jangan keluarkan
apa-apa saman melainkan mereka boleh melaksanakan ia secara berkesan. Saya
cadangkan semua saman hanya dikeluarkan di tempat-tempat yang perlu bukan di
kampung-kampung...

Tuan Pengerusi: Yang Berhormat, tolong habiskan.

Dato’ Ngeh Koo Ham [Beruas]: Di orang ramai — tempat yang kurang kepadatan
penduduk tetapi dikenakan bermacam-macam saman seperti tidak memakai topi keledar
ataupun speeding, et cetera. Saya cadangkan semua saman yang polis tidak dapat
melaksanakan tindakan dalam masa enam bulan, dibatalkan because a summon is not
meant to be revenue-generating. So, itulah sahaja. Saya harap polis mempertimbangkan
cadangan saya. Terima kasih.

Tuan Pengerusi: Terima kasih. Yang Berhormat Jempol, silakan.

4.24 ptg.

Dato’ Haji Salim Sharif [Jempol]: Bismillahi Rahmani Rahim. Assalamualaikum
warahmatullahi wabarakatuh, salam sejahtera. Terima kasih Tuan Pengerusi izinkan saya
untuk mengambil bahagian RUU Perbekalan 2022 peringkat Jawatankuasa Kementerian
Dalam Negeri. Butiran 1200 — Balai-balai dan Pondok Polis. Bagi tahun 2022, peruntukan
telah ditingkatkan sebanyak RM18 juta iaitu RM29 juta berbanding tahun sebelumnya iaitu
RM11 juta. Saya mengucapkan terima kasih atas peningkatan peruntukan kerana
terdapat keperluan yang mendesak di kawasan Jempol khususnya.
