DR.09.12.2021 71

Di kawasan Parlimen Jempol, majoriti keadaan pondok polis berada dalam
keadaan sedih, menyedihkan dan terdapat banyak kerosakan. Pondok Polis Felda Serting
Hilir Kompleks misalnya terpaksa ditutup kerana tidak sesuai penempatan anggota.
Sekiranya hendak dibaiki, kosnya bakal terlibat adalah lebih tinggi berbanding dengan
bina baharu. Apabila pondok polis berkenaan ditutup, penduduk di kawasan persekitaran
terpaksa pergi jauh ke Balai Polis Air Hitam iaitu di Jelebu. Ketiadaan pondok polis
tersebut telah merisikokan keselamatan seramai 8,000 orang penduduk yang terdedah
kepada kegiatan jenayah.

Memandangkan aduan berkenaan isu keselamatan dan keselesaan anggota polis
sering diajukan kepada saya oleh penduduk setempat, saya mohon agar kementerian
memberi perhatian keutamaan pondok-pondok polis di Jempol yang kini berada dalam
keadaan daif dan usang.

Berkenaan balai-balai dan pondok-pondok polis yang terdapat dalam kawasan
FELDA khususnya mungkin seluruh negara, tanah tersebut adalah milik FELDA. Maka
pihak PDRM tidak boleh membaik pulih. Di sini, saya harap kementerian boleh berbincang
dengan Jabatan Perdana Menteri supaya ia dapat diselesaikan segera. Ini termasuklah
Pondok Polis Serting Hilir Kompleks, Pondok Polis Palong 4, 5 dan 6. Pondok Polis Palong
2 serta Palong 12. Tahun lalu, saya telah membangkitkan perkara yang sama namun tiada
tindakan lanjut yang telah diambil oleh pihak kementerian. Menerusi peruntukan besar
tahun 2022, saya harap perkara ini dapat diperhalusi oleh kementerian dan boleh diambil
tindakan segera agar semua isu yang dibangkitkan dapat diselesaikan dengan kadar
segera.

Butiran 08500 — Perumahan. Perumahan kuarters polis di Daerah Jempol
kebanyakan perlu dibaiki kerana usianya sudah menjangkaui lebih 40 tahun dan tidak
selesa untuk didiami. Pada tahun 2022, hanya RM500,000 sahaja peruntukan
kementerian untuk tujuan perumahan polis. Ini amat mendukacitakan kerana dengan
kadar RM500,000 ini apakah yang boleh kita buat? Berdasarkan pengumuman
Belanjawan 2022 sebelum ini, Yang Berhormat Menteri Kewangan telah pun menyatakan
bahawa RM230 juta disediakan untuk kerja-kerja penyelenggaraan sekolah dan kem
tentera, fasiliti tentera, rumah keluarga dan angkatan tentera.

Peruntukan itu telah turut melibatkan penggantian, pembaikan lif serta kuarters
PDRM. Menerusi peruntukan sebanyak RM500,000 ini apakah perancangan kementerian
mengenai perumahan anggota polis pada tahun hadapan dan manakah peruntukan akan
dibelanjakan? Adakah peruntukan ini telah mengambil kira masalah kuarters pegawai dan
anggota yang tidak mencukupi seluruh negara sehinggakan mereka terpaksa menyewa
di luar dengan harga yang tinggi khususnya di bandar.

Kementerian perlu memandang serius terhadap perkara ini kerana elaun
perumahan hanyalah RM300. Ini masih jauh kadar sewaan bulanan di luar sedangkan
sebelum ini kementerian menyatakan akan menambah skim perumahan anggota polis
yang membabitkan perancangan sama untuk baik pulih rumah daif.

Butiran 020100 — Kepolisan. Mengenai perjawatan di ibu pejabat daerah (IPD),
saya difahamkan gred IPD diklasifikasikan mengikut beberapa faktor utama antaranya
seperti tahap ekonomi sebuah kawasan, komunikasi, kerumitan kawasan, kemudahan
awam, komposisian penduduk dan kadar jenayah. Pada hari ini, saya dapati IPD telah
menepati kategori tersebut di Negeri Sembilan seperti IPD Nilai, IPD Port Dickson dan
juga IPD Jempol.

Walau bagaimanapun, IPD di kawasan berkenaan grednya yang tertinggi masih
lagi berjawatan Superintenden (SUP). Yang lain seperti Jelebu dan juga Rembau
hanyalah DSP. Sedangkan dari tahun ke tahun, beban sebuah IPD itu telah bertambah
ekoran aktiviti pembangunan, penambahan bilangan penduduk dan kadar jenayah.
Soalan saya, bilakah kali terakhir kementerian membuat semakan dan kajian terhadap
IPD-IPD seluruh negara khususnya di Negeri Sembilan? Saya mencadangkan agar
kementerian menaik taraf IPD yang telah menepati syarat dengan meletakkan anggota
berpangkat ACP menerusi kenaikan pangkat Superintenden Polis yang sedia ada.
