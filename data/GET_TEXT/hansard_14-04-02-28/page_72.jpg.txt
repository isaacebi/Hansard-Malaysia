62 DR.09.12.2021

Namun, cadangan dan saranan ini yang telah diteliti oleh kerajaan sebagaimana
yang telah dinyatakan oleh Yang Amat Berhormat Perdana Menteri. Selain daripada itu,
saya ingin memberi penjelasan bahawa pelarasan jurang pencen antara kumpulan pesara
tentera sebelum tahun 2004 dan kumpulan pesara tentera selepas tahun 2004 adalah di
bawah bidang kuasa agensi pusat. Ini memandangkan isu pencen tidak hanya menjadi
isu pesara ATM semata-mata tetapi turut melibatkan pesara perkhidmatan awam secara
keseluruhannya.

Kementerian akan memberikan komitmen dan memastikan kaedah dan
penyelesaian yang terbaik dapat direalisasikan bagi menangani isu jurang pencen. Ini
kerana saya sedar, bahawasanya tentera dan pegawai awam, mereka berbeza. Oleh
sebab itu, walau bagaimanapun kita akan cuba untuk menyelesaikan isu yang
dibangkitkan oleh Yang Berhormat tersebut.

Tuan Karupaiya a/l Mutusami [Padang Serai]: [Bangun]

Dato’ Sri Ikmal Hisham bin Abdul Aziz: Di sebalik cabaran bagi dua perkara
yang saya nyatakan tadi, usaha ...

Tuan Karupaiya a/l Mutusami [Padang Serai]: Yang Berhormat Timbalan
Menteri, penjelasan. Padang Serai.

Dato’ Sri Ikmal Hisham bin Abdul Aziz: Yang Berhormat Padang Serai.

Tuan Karupaiya a/l Mutusami [Padang Serai]: Terima kasih Yang Berhormat
Timbalan Menteri. Terima kasih Tuan Pengerusi. Seperti mana Yang Berhormat Timbalan
Menteri beritahu, kita terima tetapi cerita yang lama sedikit, sekian lama tidak ada satu
keputusan yang boleh meyakinkan veteran dalam negara kita. Setiap kali beritahu, itulah
alasan-alasan yang kita terima. Di bawah sana, veteran rasa tidak puas hati dan mereka
rasa mengapa kerajaan begitu zalim sekali terhadap mereka. Mesti ada satu keputusan
yang konkrit bagi mereka, yakinkan mereka supaya mereka betul-betul tahu okey kerajaan
menerima kita sebagai veteran dan juga jaga veteran. Cakap kebajikan, kebajikan. Ini gaji
pun satu kebajikan juga. Terima kasih Yang Berhormat Timbalan Menteri. Terima kasih
Tuan Pengerusi.

Dato’ Sri Ikmal Hisham bin Abdul Aziz: Sahabat saya Yang Berhormat Padang
Serai memang saya sedar, saya sudah berjumpa Yang Berhormat Padang Serai. Kami
sudah berbincang empat mata. Kita sudah bangkit. Apa yang dibangkitkan Yang
Berhormat Padang Serai, saya prihatin, saya ambil maklum. Kita sama-samalah
memperjuangkan apa yang diperjuangkan oleh Yang Berhormat Padang Serai dan juga
rakan-rakan pasal hal veteran. Akan tetapi bagi saya selesaikan dahulu ya. Saya banyak
lagi dan masa tinggal tidak sampai tiga minit ini. Banyak hendak jawab lagi ini. Baiklah,
saya teruskan ya.

Bagi tahun ini, MINDEF telah memperuntukkan RM35.7 juta bagi Skim Bantuan
Kebajikan. Sehingga kini, seramai 12,377 orang anggota veteran ATM, balu dan
tanggungan telah menerima manfaat tersebut. Antara bantuan yang disediakan adalah
seperti Skim Bantuan Sara Hidup, Bantuan Persekolahan Kolej Vokasional Kebangsaan
kepada anak-anak veteran, bantuan kemasukan ke universiti awam ataupun politeknik
kepada anak-anak veteran, bantuan perubatan, bantuan peralatan pesakit, bantuan
bencana alam dan bantuan pengurusan jenazah.

Selain itu, MINDEF turut melaksanakan Program Gerobok Rezeki Veteran ATM
dan MINDEF Prihatin yang mana ia telah memberi manfaat kepada seramai 26,500 orang
veteran ATM dan tanggungan di seluruh negara, terutamanya kepada mereka daripada
golongan B40 dan terjejas pendapatan akibat pandemik COVID-19.

MINDEF juga telah menitikberatkan aspek kesejahteraan hidup melalui inisiatif
perumahan mampu milik bagi veteran ATM sejajar dengan Pelan Strategik MINDEF 2021-
2025 di bawah Teras Strategi Transformasi Kesejahteraan Veteran ATM. Saya hendak
skip sedikit, Tuan Pengerusi. Banyak ini.

Dato’ Haji Salim Sharif [Jempol]: Ha tadi Malaysia Defence City tidak jawab.
Cepat, cepat.
