40 DR.09.12.2021

01240

Kedua adalah selaras dengan semangat Keluarga Malaysia. Apakah dasar
kerajaan dan usaha-usaha kerajaan untuk menggalakkan kaum bukan Melayu supaya
menyertai pasukan anggota keselamatan kita? Supaya ia mencerminkan semangat
saudara-mara kita sebagai Keluarga Malaysia. ini sangat penting untuk mempamerkan
imej kemasyarakatan majmuk Malaysia yang tercinta ini.

Perkara ketiga adalah tentang di bawah Butiran 002000 — Kelengkapan (Tentera
Darat). Kelengkapan tentera darat, kelengkapan tentera laut dan kelengkapan tentera
udara telah pun dihadkan. Sebenarnya jumlah yang peruntukan adalah cukup besar iaitu
lebih kurang RM40.3 bilion dalam jangka masa lima tahun. Tahun hadapan ada
peningkatan sama ada kelengkapan tentera darat meningkat 51 peratus kepada RM1.3
bilion, kelengkapan tentera laut RM1.08 bilion ataupun kelengkapan tentera udara
RM1.68 bilion.

Saya hendak bertanya kepada Yang Berhormat Menteri khususnya apabila
kedudukan tanah air kita di Government Defence Integrity Index sedang merosot, adakah
kerajaan mengambil langkah supaya— saya mengesyorkan supaya kementerian
menubuhkan high level independent audit committee untuk memastikan semua firearm
procurement ini tepat pada standard operating percedure dan mencerminkan tahap
integriti yang paling tinggi.

Perkara yang ketiga adalah beberapa peruntukan yang perlu penjelasan. Pertama
perkara yang ketiga adalah penyelidikan pembangunan dan pelaburan. Pada tahun ini
diperuntukkan RM7.2 juta tetapi pada tahun hadapan nampaknya da kenaikan lima kali
ganda daripada RM7 juta menjadi RM40.7 juta. Mengapa ada lonjakan yang begitu tinggi
untuk usaha penyelidikan pembangunan atau development research sahaja RM40.7 juta.
Ini kerajaan wajib untuk memberitahu Dewan yang mulia ini apakah perkara-perkara
penyelidikan yang akan dijalankan.

Perkara yang keempat adalah tentang one-off. Saya sudah mencari buku bajet
daripada muka surat pertama hingga muka surat terakhir, tidak nampak pun apakah butir-
butir wang one-off ini. Hanya satu perkataan sahaja one-off. Kemudian jumlahnya RM47.5
juta. Perbelanjaan begitu besar tetapi langsung tidak nampak apa butir-butir. Oleh kerana
itu, saya menegaskan ketiadaan ketulusan menjadi punca utama rasuah dan amalan
penyelewengan. Kementerian Pertahanan’ bertanggungjawab untuk menjaga
keselamatan negara. Pimpinan melalui teladan. Oleh kerana itu, Kementerian Pertahanan
wajib mempamerkan tahap integriti pada tahap yang maksimum.

Perkara terakhir, saya ingin menunjukkan ialah Butiran 030600 — Menangani
Keusangan Sistem. Sebanyak RM25 juta telah pun diperuntukkan. Tuan Pengerusi, saya
ingin memberitahu Dewan yang mulia. Sejak tahun 1989 pada 14 November, kejadian
nahas helikopter terhempas di Gunung Gerah sempadan Kelantan-Perak. Seramai 21
orang nyawa anggota tentera kita telah pun terkorban. Sehingga hari ini, kejadian
helikopter terhempas, pesawat tentera kita terhempas telah meragut seramai 60 orang
nyawa anggota tentera. Saya ingin mengucapkan takziah kepada keluarga Kapten
Mohamad Affendi bin Bustamy yang telah meninggal dunia akibat nahas udara yang baru-
baru ini berlaku pada bulan lepas di Butterworth dan juga Mejar Mohd Fareez Omar yang
telah pun cedera parah akibat daripada nahas udara.

Maka saya ingin bertanya, kita selalu dengar helikopter Nuri terhempas. Ahli
Parlimen pun mati juga, bukan sahaja anggota tentera. Tuan Pengerusi pun faham.
Seperti Tan Sri JJ Ahli Parlimen Kuala kangsar, semua meninggal dunia akibat daripada
nahas udara. Maka saya ingin bertanya kepada Yang Berhormat Menteri Pertahanan.
Apakah jaminan supaya duit ini betul-betul kena pada tempatnya? RM25 juta sama ada
cukup untuk menggantikan sistem pertahanan yang usang dan membaiki segala
kerosakan. Saya minta penjelasan demi kepentingan negara dan juga rakyat. Sekian,
terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Teluk Intan. Seterusnya, sila Yang Berhormat Bachok.
