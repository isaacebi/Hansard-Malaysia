6 DR.09.12.2021

Berbaju batik sungguh bergaya,
Pakai beramai sangat membanggakan,
Tuan Yang di-Pertua berbatik segak bergaya,
Soalan 3 Jerantut sediakan, berbunyi.

3. Dato’ Haji Ahmad Nazlan bin Idris [Jerantut] minta Menteri Pembangunan
Usahawan dan Koperasi menyatakan apalah peranan ketua eksekutif dan pengurusan
tertinggi agensi-agensi di bawah MEDAC di dalam melaksanakan dasar-dasar yang
digubal oleh kementerian.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Yang Berhormat Jerantut. Nak jawab pantun dah tak sempat dah. Tuan Yang
di-Pertua, bagi menyokong pembangunan ekosistem keusahawanan, terdapat 11 agensi
telah diletakkan di bawah Kementerian Pembangunan Usahawan dan Koperasi iaitu Bank
Rakyat, SME Bank, TEKUN Nasional, SME Corp, UDA Holding, Suruhanjaya Koperasi
Malaysia, Institut Koperasi Malaysia, Institut Keusahawanan Negara dan PERNAS,
Amanah Ikhtiar Malaysia, Perbadanan Usahawan Nasional Berhad (PUNB).

Untuk makluman Yang Berhormat, dalam memastikan sistem penyampaian
berkesan kepada kumpulan sasar merangkumi PMKS serta koperasi, beberapa dasar
telah digubal di peringkat kementerian bagi menyokong pelaksanaan polisi di peringkat
nasional seperti Dasar Keusahawanan Negara 2030 dan Pelan Transformasi Koperasi
Malaysia (TransKoM) 2021-2025. Peranan ketua eksekutif dan pengurusan tertinggi
agensi adalah sangat penting bagi memastikan keputusan dasar yang dipersetujui di
peringkat kementerian dapat dilaksanakan berdasarkan terma rujukan dan juga prosedur
yang sama di peringkat negeri dan juga daerah atau cawangan.

Ertinya, nak pastikan dasar-dasar ini sampai ke peringkat cawangan. Di antara
dasar-dasar baru yang ditekankan:

(i) tiada penilaian CTOS dan CCRIS bagi pembiayaan di bawah
dana kerajaan semasa tempoh pemulihan kesan pandemik
COVID-19;

(ii) setiap agensi juga telah diarahkan untuk mempermudahkan.
Prosedur permohonan mesti dikurangkan sehingga 50 peratus
dan tempoh kelulusannya dikurangkan sehingga 40 peratus;

(iii) selain daripada itu, dasar yang baharu juga hendak memastikan
setiap peserta yang dilatih atau menjalani latihan di bawah
MEDAC mestilah dipastikan habis kursus, dia mesti menjadi
seorang usahawan; dan

(iv) kita juga telah mengarahkan tidak boleh mengambil apa-apa
tindakan undang-undang kepada usahawan-usahawan dalam
tempoh sehingga Jun ini.

Untuk memastikan hasrat ini tercapai, maka semua CEO dan juga pengerusi di
bawah agensi MEDAC hendaklah diwajibkan hadir mesyuarat pos kabinet supaya apa
juga dasar yang dibuat bukan sahaja akan difahami oleh CEO tetapi juga pengerusi-
pengerusi agensi tersebut juga kena memahami dasar-dasar yang telah diputuskan.

Untuk memantau pelaksanaan ini berjalan, maka jawatankuasa pemantauan
telah pun ditubuhkan di mana setiap agensi ahli jawatankuasa memantau untuk
memastikan bahawa segala arahan ini dilaksanakan dan jika dapat apa-apa kompelin
daripada rakyat, tindakan ini akan diambil. Yang akhir, Yang Berhormat Menteri sendiri,
saya sendiri boleh memantau bagaimana kecekapan CEO-CEO ini dengan memberikan
beberapa minit.

Jika saya ada buat minit kepada CEO, saya akan letak tarikh. Katalah dalam 15
hari mesti menjawab minit saya, kalau dah 15 hari pun tidak dijawab, maka saya boleh
menilai sebagai CEO ini kalau minit Yang Berhormat Menteri pun diabaikan, apatahlah
lagi harapan dan juga permohonan daripada rakyat. Terima kasih.
