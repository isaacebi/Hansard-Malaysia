DR.09.12.2021 41

12.45 tgh.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Pengerusi. Assalamualaikum warahmatullahi wabarakatuh. Saya terus pada Butiran
040100 — Pertahanan Darat dan Butiran 040200 — Pertahanan Udara. Di bawah butiran
ini terdapat peruntukan one-off sebanyak RM22.5 juta kepada pertahanan darat serta
RM25 juta kepada pertahanan udara. Saya ingin bertanya, apakah perincian peruntukan
di bawah butiran ini serta apa beza dengan butiran pertahanan darat dan pertahanan
udara yang ada di bawah Butiran Pertahanan Negara.

Berkenaan dengan pertahanan udara, baru-baru ini kita dikejutkan dengan tragedi
pesawat Hawk 108 di Pangkalan Udara Butterworth. Saya ingin tahu apakah siasatan
menyeluruh telah dilaksanakan terhadap insiden yang berlaku. Apakah hasil bedah
siasatan tersebut? Apakah syor-syor baharu yang telah dikemukakan oleh jawatankuasa
siasatan berkenaan? Saya juga ingin mengucapkan takziah kepada seluruh keluarga
mangsa yang terlibat. Semoga Allah Taala merahmati dan mengampuni segala dosa
arwah.

Kes-kes yang melibatkan pesawat terhempas ini bukanlah kali pertama berlaku.
Sebelum ini negara pernah digemparkan dengan pesawat Hawk 108 yang terhempas di
Chukai. Sebelum itu melibatkan pesawat Beechcraft B200T, helikopter Nuri serta
Aermacchi MB339CM serta CN235. Saya ingin tahu tahap penyelenggaraan terhadap
aset-aset pesawat TUDM ini ketika ini serta apakah rancangan pembiayaan aset udara
yang baharu.

Saya kira setiap kali berlaku tragedi kemalangan udara yang melibatkan pesawat
TUDM ini, maka setiap kali itulah keresahan rakyat bertambah terkait keupayaan dan
keselamatan aset-aset pertahan udara kita. Kita amat berharap pihak kerajaan dapat
segera bertindak melalui pelan dan program transformasi TLDM yang lebih menyeluruh
bagi membolehkan keyakinan kita sendiri terhadap keupayaan dan kekuatan pertahanan
udara kita.

Butiran 020400 — Pertahanan Udara. Saya ini mengetahui perkembangan
perolehan very short-range air defence (VSHORAD), MANPAD S serta sistem short-range
air defence (SHORAD) yang telah dirancang dalam Rolling Plan Kedua Rancangan
Malaysia Kedua Belas. Berapakah nilai perolehan yang telah ditetapbkan untuk
mendapatkan kedua-dua sistem pertahanan udara ini?

Butiran 020300 — Pertahanan Maritim. Kerajaan telah melaksanakan program
transformasi TLDM 15 kelima yang merangkumi lima kelas kapal iaitu kapal tempur pesisir
(LCS), kapal misi pesisir (LMS), kapal peronda generasi baharu (NGPV), kapal bantuan
pelbagai misi (MRSS) serta kapal selam dan perolehan sebanyak 55 buah kapal perang
TLDM secara berperingkat dalam tempoh 2015 hingga 2025. Rancangan ini juga
melibatkan pelupusan aset-aset TLDM yang melebihi 25 tahun.

Soalan saya, berapa buah aset yang telah dilupuskan setakat ini? Saya
dimaklumkan bahawa kita akan mendapatkan sebuah kapal LMS pada Disember pada
tahun ini. Apakah perkembangan terkini berkenaan dengan perkara ini? Saya juga ingin
mengetahui perkembangan kemajuan kerja bagi perolehan enam buah kapal second-
generation patrol vessel berkeupayaan littoral combat ship (LCS). Apakah ada penilaian
semula terhadap sasaran kemajuan kerja bagi perolehan LCS ini dan bilakah jangkaan
secara khususnya yang ditetapkan oleh kementerian untuk perolehan LCS yang pertama?

Akhir sekali saya ingin tahu perkembangan terkini mengenai pelan pemulihan
dalam isu perolehan LCS yang telah dilaksanakan oleh pihak kementerian berdasarkan
syor yang telah dikemukakan oleh Jawatankuasa Siasatan Tadbir Urus Perolehan
Kewangan Kerajaan. Mohon pandangan kementerian. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Bachok. Seterusnya Yang Berhormat Setiawangsa.
