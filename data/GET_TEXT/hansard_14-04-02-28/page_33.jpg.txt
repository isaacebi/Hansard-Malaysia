DR.09.12.2021 23

Kita pun sedar bahawa kementerian pun dah tanya, dah berjumpa dengan DNB.
Kita kata dasar negara kita ini tak nak monopoli, tetapi alasan Kementerian Kewangan,
kerana mereka nak menyelaraskan 5G ini dan mereka harap mereka tak mahu bagi
kepada telco-telco yang lain, cuma mereka akan menyelaras dengan telcos. Jadi, kita
terimalah sebab ini arahan Kementerian Kewangan. Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Soalan tambahan kedua, sila Yang Berhormat Pontian.

Datuk Seri Haji Ahmad bin Haji Maslan [Pontian]: Terima kasih. Tadi Yang
Berhormat Timbalan Menteri ada menyebut bahawa MDEC ini ada terlibat tentang e-
dagang. Soalan saya, adakah MDEC bercadang supaya diwujudkan pasar borong digital
yang diusahakan oleh MDEC, supaya nelayan ada pasar borong digital, penanam sayur
ada pasar borong digital, penternak ada pasar borong digital bagi kita menghentikan
kegiatan orang tengah yang mengambil keuntungan berlipat ganda sehingga
menyebabkan kenaikan harga barang. Apa pandangan Yang Berhormat Timbalan Menteri
mengenai pasar borong digital dikendalikan oleh MDEC?

Timbalan Yang di-Pertua [Dato’ Mohd Rashid Hasnon]: Terima kasih Pontian.
Sila Menteri, satu minit.

Datuk Zahidi bin Zainul Abidin: Okey. Terima kasih Yang Berhormat Pontian.
Untuk pengetahuan Yang Berhormat Pontian, nelayan dah ada. Akan tetapi, cadangan
Yang Berhormat itu ada permohonan daripada syarikat untuk membuat pasar borong dan
untuk harapkan kerjasama dengan MDEC, kita tengah usahakan.

Akan tetapi untuk pengetahuan Yang Berhormat Pontian, apabila kita buka
platform, maka bergantung pada pihak-pihak yang hendak memasarkan itu masuk
platform tersebut. Akan tetapi, kadang-kadang kita lihat kebanyakannya mereka tak
masuk. Jadi, kita nak kena panggil dan ini memerlukan satu proses. Akan tetapi, cadangan
itu kita akan cuba laksanakan. Terima kasih Yang Berhormat Pontian.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Pertanyaan jawab lisan seterusnya, saya jemput Yang Berhormat
Tuan Haji Anmad Johnie bin Zawawi, Igan.

7. Tuan Haji Ahmad Johnie bin Zawawi [Igan] minta Menteri Kanan Pendidikan
menyatakan sekolah di Sarawak yang sering mengalami masalah banjir khususnya di tepi
sungai dan sejauh manakah masalah penggabungan sekolah dapat diselesaikan serta
apakah masalah- masalah yang dihadapi.

Timbalan Menteri Pendidikan | [Dato’ Dr. Mah Hang Soon]: Tuan Yang di-
Pertua, Kementerian Pendidikan Malaysia (KPM) sentiasa komited dalam usaha
menyediakan prasarana dan kemudahan infrastruktur pendidikan kepada semua murid di
seluruh negara. Untuk maklumat Ahli Yang Berhormat, KPM telah mengenal pasti
sebanyak 230 sekolah di negeri Sarawak yang berdekatan dengan sungai.

Daripada jumlah tersebut, sebanyak 137 sekolah dilaporkan sering mengalami
banjir. Dalam usaha untuk menyelesaikan isu penggabungan sekolah yang sering
menghadapi banjir, KPM sentiasa berterusan akan melaksanakan sesi libat urus bersama-
sama pihak sekolah dan pemegang taruh. Sesi libat urus ini bertujuan bagi mendapatkan
maklum balas dan persetujuan terhadap cadangan perpindahan dan penggabungan
sekolah.

Untuk maklumat Ahli Yang Berhormat, usaha penggabungan sekolah yang sering
menghadapi banjir ini berhadapan dengan cabaran-cabaran seperti berikut. Pertama,
kebanyakan sekolah yang terlibat dengan masalah banjir terletak dalam kawasan
kampung yang juga berhampiran dengan sungai. Keduanya, kesukaran untuk
menghantar anak-anak ke sekolah induk disebabkan pertambahan kos pengangkutan
atau kemudahan akses. Ketiga, kesukaran mendapat persetujuan 100 peratus ibu bapa
atau penjaga. KPM akan terus meneliti pendekatan yang terbaik bagi memastikan kapasiti
sekolah dan sumber pendidikan di seluruh negara dapat dioptimumkan. Terima kasih.
