DR.09.12.2021 49

Saya melihat kekurangan anggota bagi tujuan pengurusan di Bahagian Pasukan
Simpanan Sukarela TUDM telah mengurangkan tahap efisien pengoperasian, bahkan
tidak dapat beroperasi dengan lancar, dengan bebanan tugas dan hala tuju yang perlu
dijelaskan bagi melahirkan pegawai dan staf yang berupaya menjadi benteng pertahanan
kedua, jika dibandingkan dengan tahap kesiapsiagaan oleh Rejimen Askar Wataniah bagi
Tentera Darat Malaysia dan Pasukan Simpanan Sukarela TLDM.

Dilihat tiada lagi pengambilan Pasukan Simpanan Sukarela PLAS TUDM ini di
Kuantan, khususnya sejak tahun 2013 yang lalu bagi melatih anggota-anggota simpanan
lain-lain pangkat, membantutkan lagi usaha bagi merealisasikan pertahanan udara yang
menyeluruh. Kita melihat pelan rancangan United States Air Force Reserve Command
yang berupaya menyediakan 14 peratus daripada jumlah keseluruhan anggota Tentera
Udara Amerika.

Soalan saya, apakah perancangan pihak kementerian bagi memperkasakan lagi
unit-unit PALAPES udara di universiti-universiti awam bagi melatih graduan berpotensi
tinggi sebagai pegawai simpanan TUDM yang akan menjadi tunjang pertahanan negara,
pertahanan udara kita? Selain itu, apakah bentuk organisasi yang akan dikembangkan
oleh pihak kementerian, memandangkan pasukan simpanan Tentera Udara yang ketika
ini dilihat tiada unit-unit markas simpanan Tentera Udara selain unit tumpangan di
universiti awam?

Seterusnya Butiran 01200 — Penyelidikan dan Pembangunan Pertahanan (Lain-
lain). Anggaran tahun 2022 secara langsung bagi butiran ini agak tinggi iaitu RM40.7 juta.
Saya ingin memohon perincian bagi projek penyelidikan yang akan dilaksanakan di bawah
Institut Penyelidikan Sains dan Teknologi Pertahanan (STRIDE) dan ia tidak harus
diabaikan kerana dikhuatiri menjadi salah satu projek “gajah putih”, seterusnya tidak
diteruskan untuk disiapkan projek-projek ini. Kita sangat risau melihat perkembangan R&D
pertahanan Malaysia dan ia perlu ditambah baik dan dipertingkatkan.

Saya melihat pegawai penyelidik daripada STRIDE perlu lebih kompeten bukan
hanya mencukupkan KPI tahunan melalui penerbitan dan menghadiri kursus-kursus tetapi
harus berdaya saing seperti institut penyelidikan negara jiran termasuklah Lembaga
Penerbangan dan Antarariksa Nasional di Indonesia dan A*STAR di Singapura. Kerisauan
ini semakin meninggi apabila negara hanya bergantung kepada perolehan import dari luar
negara melalui tender-tender tertutup.

Juga saya ingin membangkitkan isu pemilikan blueprint apabila sesuatu projek
dirancang dilaksanakan terutamanya kelengkapan yang melibatkan penyelenggaraan
sesuatu komponen aset ketenteraan yang mendatangkan masalah apabila sesebuah
syarikat yang dilantik menutup operasi pengeluaran komponen seperti yang terjadi
kepada pesawat Aermacchi MB-339CD. Sejauh manakah kementerian mempunyai hak
pemilikan blueprint setiap komponen aset ketenteraan daripada kontraktor pembekal yang
dilantik sebagai alternative reverse engineering sekiranya mereka mempunyai masalah
pembekalan akibat penutupan operasi kelak?

Saya mencadangkan agar setiap perjanjian pembekalan aset ketenteraan
diperincikan dengan lebih jelas bagi butir-butir pemilikan blueprint butiran lukisan
kejuruteraan secara komprehensif, susunan pemasangan komponen, data material dan
data teknik bagi menjamin kelestarian operasi ketenteraan yang melibatkan pertahanan
negara.

Terakhir, saya ingin bertanya, apakah status pembangunan peluru berpandu
Taming Sari KX98 yang dibangunkan oleh STRIDE dan kali pertama yang pernah
dipertontonkan kepada umum semasa perarakan Sambutan Hari Kemerdekaan 2007
yang lalu. Adakah ia sudah mencapai kematangan daripada segi teknologi persenjataan
canggih dan bolehkah ia dikomersialkan khususnya pada zaman Revolusi Industri 4.0
sekarang? Tuan Pengerusi, terima kasih.

Tuan Pengerusi [Dato’ Sri Azalina Othman Said]: Yang Berhormat Lumut.
Yang Berhormat Lumut ganti Yang Berhormat Sepang ya?
