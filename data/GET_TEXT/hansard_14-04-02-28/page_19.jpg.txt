DR.09.12.2021 9

Soalan saya, kerana rata-rata pengundi 18 tahun ini adalah terdiri daripada pelajar
iaitu daripada Tingkatan 6 ataupun yang memasuki IPTA dan IPTS. Kita yakin bahawa
syllabus itu adalah diperlukan untuk mengukuhkan lagi pengetahuan dalam bidang
pentadbiran negara.

Soalan tambahan saya ialah, setakat manakah kerajaan, khususnya KPM
merangka Dasar Pendidikan Kebangsaan sekarang supaya mampu menjadikan remaja
berumur 18 tahun sebagai rakyat yang matang untuk memilih pemimpin negara dan
membuat keputusan negara? Setakat manakah pendidikan masa kini mampu
memberikan kesedaran tentang demokrasi dan proses pilihan raya serta fungsi-fungsi
kerajaan? Sekian, terima kasih.

Dato’ Dr. Mah Hang Soon: Terima kasih Yang Berhormat Sabak Bernam. Ada
dua soalan yang saya kira sangat penting. Tuan Yang di-Pertua, kurikulum kebangsaan
digubal berteraskan Falsafah Pendidikan Kebangsaan dan Rukun Negara merangkumi
kurikulum dan kegiatan kokurikulum yang mengandungi pengetahuan, kemahiran dan
nilai. Kandungan kurikulum kebangsaan membantu perkembangan seseorang murid
daripada segi jasmani, rohani, mental dan emosi serta untuk menenang dan
mempertingkatkan nilai moral yang tinggi.

Dr. Maszlee bin Malik [Simpang Renggam]: /Bangun]
Tuan Karupaiya a/l Mutusami [Padang Serai]: [Bangun]

Dato’ Dr. Mah Hang Soon: Selain itu, guru memainkan peranan yang sangat
penting untuk membimbing murid, memahami serta menghayati konsep kenegaraan dan
seterusnya berupaya membuat korelasi tentang hak mengundi perlu dihargai sebagai
sumbangan mengekalkan keharmonian dan kestabilan pemerintahan negara.

Jadi, mengenai soalan bagaimana pendidikan masa ini mampu memberikan
kesedaran tentang demokrasi dan proses pilihan raya, Dokumen Standard Kurikulum dan
Pentaksiran ataupun DSKP Sejarah Tingkatan 4 dan Tingkatan 5 mengandungi tajuk
khusus yang berkaitan demokrasi, proses pilihan raya serta fungsi-fungsi kerajaan.

Selain itu, murid juga dapat menghubung kait perkara tersebut melalui
penguasaan elemen kewarganegaraan dan nilai sivik yang merangkumi kepentingan
berikut:

i) integriti dan jati diri,
ii) pilihan raya sebagai lambang demokrasi;
iii) memilih kepimpinan yang berwibawa;

iv) perkongsian kuasa dalam masyarakat berbilang kaum;
v) mewujudkan pentadbiran yang sistematik; dan

vi) sikap kerjasama antara Kerajaan Persekutuan dengan kerajaan
negeri dalam membangunkan negara.

Kandungan kurikulum ini mendidik murid untuk membuat keputusan yang bijak
sebagai pengundi yang berintegriti dalam membantu negara mempunyai barisan
pemimpin yang layak lagi berwibawa untuk mentadbir demi kesejahteraan dan masa
depan negara. Terima kasih.

Tuan Yang di-Pertua: Terima kasih. Silakan Yang Berhormat Simpang
Renggam.

Dr. Maszlee bin Malik [Simpang Renggam]: Terima kasih Tuan Yang di-Pertua.
Saya lihat ada perbezaan antara pendekatan KPM kini dengan apa yang kita pernah buat.
Pada Jun 2019, KPM pernah memperkenalkan pendidikan sivik merentasi kurikulum,
merentasi subjek dan merentasi kokurikulum. Antara isi kandungan pendidikan sivik
adalah untuk menghasilkan warga yang bertanggungjawab termasuk di dalamnya
pendidikan berkaitan demokrasi dan tanggungjawab mereka, tanggungjawab warga.
