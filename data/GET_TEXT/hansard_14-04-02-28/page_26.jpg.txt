16 DR.09.12.2021

kawasan strategik di mana pengeluaran pasir memberi faedah dan memanfaat kepada
Kerajaan Persekutuan, kerajaan negeri dan juga rakyat secara keseluruhannya.

Kedua, pengeluaran pasir juga perlu dijalankan secara teratur dan terkawal bagi
mengurangkan risiko kemerosotan terhadap alam sekitar, aktiviti ekonomi setempat dan
kawasan-kawasan sensitif.

Ketiga, kawalan yang dikenakan terhadap aktiviti pengeksportan meliputi setiap
rantaian nilai ekonomi daripada pengeluaran sumber, pemprosesan, pengangkutan
sehinggalah kepada pengeksportan dengan keutamaan terhadap pulangan ekonomi dan
keperluan pasir bagi kegunaan domestik. Pada masa ini, kerajaan membenarkan
pengeksportan pasir sungai sebagaimana yang ditanya oleh Yang Berhormat Kota Belud
secara kes demi kes atau, dengan izin case-by-case basis berdasarkan permohonan yang
dikemukakan oleh syarikat.

Permohonan bagi mendapatkan kelulusan mengeksport pasir sungai akan
diproses mengikut satu prosedur operasi standard (SOP) yang ditetapkan oleh KeTSA di
mana pemohon perlu terlebih dahulu mendapatkan kelulusan sumber pasir sungai atau
konsesi daripada pihak berkuasa negeri. Ini kerana mereka mempunyai kuasa dalam hal
ini.

Kemudian, permohonan akan disemak dan dinilai secara teknikal oleh sebuah
jawatankuasa yang dinamakan Jawatankuasa Teknikal Pengeksportan Pasir Ke Luar
Negara yang melibatkan beberapa agensi teknikal iaitu Jabatan Mineral dan Geosains,
Jabatan Alam Sekitar, Jabatan Pengairan dan Saliran (JPS), Lembaga Pembangunan
Industri Pembinaan Malaysia (CIDB).

Kelulusan pengeksportan pasir yang dikeluarkan oleh KeTSA adalah khusus
untuk tapak konsesi yang diluluskan oleh pihak berkuasa negeri sahaja berdasarkan
kuantiti pasir yang boleh dieksport, destinasi eksport dan tempoh pengeksportan boleh
dijalankan.

Kementerian sentiasa bersedia dengan mekanisme untuk mengawal selia aktiviti
pengeksportan pasir agar dapat mengembalikan kapasiti asal sungai untuk menampung
air permukaan dan mengelakkan risiko banjir. Terima kasih Tuan Yang di-Pertua.

Tuan Yang di-Pertua: Terima kasih. Silakan.

Puan Isnaraissah Munirah binti Majilis @ Fakharudy [Kota Belud]: Terima
kasih Yang Berhormat Menteri di atas jawapan. Jadi saya terus spesifik pada Kota Belud
kerana punca utama di Kota Belud, biasanya banjir ini berlaku adalah kerana dasar muara
sungai untuk sudah terlalu cetek akibat gempa bumi dan even pattern banjir pun di Kota
Belud sudah berubah semakin lama tahun demi tahun.

Jadi, saya difahamkan pasir di muara sungai ini harganya murah dan susah untuk
mencari pembeli kerana tidak sesuai untuk dijadikan construction. So, spesifik untuk Kota
Belud, adakah kerajaan bersedia untuk memberikan kebenaran khas khususnya dan
memberi pendapatan tambahan kepada Kota Belud untuk berikan lesen pengeksportan
pasir ini.

Kedua— saya ada beberapa soalan tambahan. Daripada tahun 2020 hingga
2021, berapakah jumlah lesen yang dikeluarkan? Jumlah pasir syarikat dan negeri yang
terlibat dalam pengeksportan pasir keluaran negara. Berapakah perolehan kerajaan
negeri bagi setiap tan pasir daripada operasi pengeluaran pasir ini? Saya ingin bertanya,
adakah Qhazanah Sabah Berhad telah diberikan lesen K2 untuk mengeksport pasir
sungai di Kota Belud. Terima kasih.

Tuan Yang di-Pertua: Terima kasih.

Datuk Seri Takiyuddin bin Hassan: Tuan Yang di-Pertua. Terima kasih kepada
rakan saya Yang Berhormat Kota Belud. Untuk makluman Yang Berhormat Kota Belud
bahawa Kerajaan Persekutuan sebenarnya telah meluluskan konsesi ataupun kebenaran
kepada sebuah syarikat iaitu syarikat yang bernama Warisan Teguh Gemilang Dredging
Sdn. Bhd. tetapi bukan Parti Warisan ya. Itu nama syarikat.
