76 DR.09.12.2021

bersarang dalam negara. Cuma saya ingin mengetahui apakah fokus yang diketengahkan
dalam pelan tindakan tersebut? Sejauh mana sesi libat urus bersama kumpulan pakar dan
ahli akademik dilaksanakan? Apakah ada kerjasama rentas sempadan dilaksanakan
melibatkan kumpulan daripada negara Asian?

Tuan Pengerusi, dalam konteks kawalan sempadan negara, tugas tersebut kini
telah diambil alih oleh Pasukan Gerakan Am (PGA) sebagai satu agensi tunggal yang
mengawal sempadan negara susulan penstrukturan terhadap Agensi Kawalan Sempadan
Malaysia (AKSEM). Saya ingin mengetahui apakah faktor yang mendorong kepada
langkah penstrukturan Agensi Kawalan Sempadan Malaysia? Apakah keanggotaan bagi
kawalan sempadan di bawah PGA mencukupi ketika ini serta apakah pihak kementerian
menyediakan bantuan kebajikan yang mencukupi kepada anggota yang berkhidmat
menjaga sempadan negara ketika ini? Selain itu, saya juga ingin mengetahui berapakah
peruntukan yang diletakkan bagi perolehan aset berteknologi tinggi dalam mengawal
sempadan negara seperti radar serta drone dan seumpamanya.

Seterusnya Tuan Pengerusi, Butiran 020100. Saya ingin bertanya, apakah ada
pasukan tindakan khas yang menggantikan peranan Pasukan Tindakan Khas
Antimaksiat, Judi dan Gengsterisme (STAGG), Pasukan Khas Taktikal Narkotik (STING)
dan Pasukan Khas Jenayah Terancang (STAFOC) dalam PDRM setelah ia dibubarkan
ketika di bawah pemerintahan Kerajaan Pakatan Harapan yang lalu.

01650

Apakah kementerian bercadang menubuhkan semula pasukan tindakan khas ini
bagi menjamin keselamatan negara daripada jenayah-jenayah terancang ini?

Seterusnya, saya ingin menambah daripada aspek pinjaman along yang tertakluk
di bawah Akta Pemberi Pinjaman Wang 1951. Saya ingin tahu, sejauh manakah kempen-
kempen kesedaran dilaksanakan bagi memberikan kesedaran kepada rakyat supaya
menjauhi pinjaman along ini? Saya juga ingin mengetahui, berapakah jumlah kes
tangkapan along yang dibuat dalam tempoh pelaksanaan PKP 3.0 ini, memandangkan
mereka akan mengambil kesempatan sepenuhnya ketika rakyat berhadapan dengan
kesempitan hidup ini?

Jadi mohon jawapan daripada kementerian. Terima kasih Tuan Pengerusi.

Tuan Pengerusi: Terima kasih Yang Berhormat Tumpat. Yang Berhormat
Kalabakan, silakan.

4.51 ptg.

Tuan Ma’mun bin Sulaiman [Kalabakan]: Terima kasih Tuan Pengerusi. Saya
juga ingin membahaskan Kementerian Dalam Negeri.

Saya terus kepada Butiran 020400 — Eastern Sabah Security Command
(ESSCOM), Butiran 051300 — Penugasan ESSZONE, Butiran 08800 — Pembangunan
ESSCOM. Saya mengambil kesempatan di sini untuk mengucapkan ribuan terima kasih
kepada Komander ESSCOM, Datuk Ahmad Fuad Othman yang akan bersara pada 11
Disember ini di atas segala sumbangan dan bakti yang telah diberikan kepada rakyat
Malaysia amnya dan rakyat Sabah khususnya.

Menyentuh mengenai butiran yang berkaitan dengan ESSCOM dan ESSZONE,
diperuntukkan sejumlah RM125 juta yang mana bagi pengurusan berjumlah RM51.2 juta
dan pembangunan berjumlah RM73.8 juta. Tahun 2020 diperuntukkan RM66 juta bagi
pembangunan ESSCOM dan pada tahun 2021 diperuntukkan RM60 juta. Apakah aset-
aset yang dibeli dan adakah semua peruntukan ini dibelanjakan pada tahun yang sama?

Bagi mengukuhkan lagi kawalan sempadan di kawasan ESSZONE, saya minta
agar peruntukan RM73.8 juta untuk tahun hadapan ini dibelanjakan sepenuhnya untuk
penambahan aset-aset terkini seperti radar berteknologi tinggi dan 30 buah bot tempur.
Saya bersetuju dengan cadangan ESSCOM bagi menempatkan pos Pasukan Gerakan
Am (PGA) sebagai first responder di kawasan penempatan ramai penduduk. Selain
daripada itu, cadangan pewujudan forward operation base bagi Pasukan Gerakan Udara
