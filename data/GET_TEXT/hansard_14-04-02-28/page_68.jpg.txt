58 DR.09.12.2021

dapat diselesaikan. Apakah terdapat projek perumahan tentera yang dibina terbengkalai
ataupun belum siap?

[Tuan Yang di-Pertua mempengerusikan Jawatankuasa]

Akhirnya Tuan Pengerusi, Butiran 00900 — Pembinaan (Awam). Peruntukan
meningkat daripada RM10 juta mendadak kepada RM50 juta. Satu peningkatan yang
amat ketara. Berdasarkan perkara tersebut, saya ingin mendapat penjelasan secara
terperinci, apakah perkara yang dimasukkan dalam butiran ini. Bagaimana ia
dibelanjakan? Apakah perkara yang menjadi prioriti kerajaan dalam membelanjakan
peruntukan yang telah diberikan. Terima kasih Tuan Pengerusi.

Tuan Pengerusi: Terima kasih Yang Berhormat Tampin. Dengan itu tamatlah
perbahasan di peringkat Jawatankuasa bagi Kementerian Pertahanan. Saya ingin
menjemput Yang Berhormat Timbalan Menteri untuk menjawab, 20 minit. Saya syorkanlah
sekiranya isu itu tidak mendesak dan tak perlu diberi perhatian di sini dan Ahli-ahli yang
bertanyakan soalan tidak ada maka boleh diberi secara bertulis. Saya syorkan begitu.
Silakan Yang Berhormat Timbalan Menteri.

3.35 ptg.

Timbalan Menteri Pertahanan [Dato’ Sri Ikmal Hisham bin Abdul Aziz]: Okey,
terima kasih. Terima kasih banyak Tuan Pengerusi. Bismillahi Rahmani Rahim.
Assalamualaikum warahmatullahi wabarakatuh salam sejahtera Tuan Pengerusi.

Pertama, saya ingin mengucapkan terima kasih kepada Yang Berhormat-Yang
Berhormat yang terlibat dalam perbahasan Kementerian Pertahanan. Meneliti satu demi
satu perbahasan yang disampaikan oleh Yang Berhormat-Yang Berhormat dan isu yang
diketengahkan, saya berbangga dan terharu kerana isu melibatkan keselamatan dan
pertahanan negara serta kebajikan tentera dan veteran mendapat perhatian yang cukup
serius daripada semua Ahli-ahli Yang Berhormat.

Sesungguhnya ini adalah sikap terpuji dan menunjukkan keprihatinan Yang
Berhormat-Yang Berhormat berhubung kepentingan pertahanan negara. la
memandangkan apabila pertahanan negara kita kukuh, sudah pastilah negara kita berada
dalam keadaan selamat dan sekali gus membolehkan rakyat hidup aman dan makmur.
Saya berharap sikap prihatin ini akan berterusan dan berkekalan kerana biar apa pun
perbezaan politik antara kita namun apabila kita berada dalam Dewan yang mulia ini, misi
kita hanyalah satu iaitu melaksanakan tanggungjawab demi rakyat dan negara. Tuan
Pengerusi,

Di Dewan Rakyat tidak boleh berangan,
Nasib rakyat kita bertanggungjawab,

Terima kasih Yang Berhormat-Yang Berhormat atas pandangan,
Izinkan saya menjawab.

Tuan Pengerusi, dalam 20 minit, saya akan cuba menjawab sebanyak mungkin
kesemua yang dibangkitkan oleh 20 orang Yang Berhormat-Yang Berhormat kita namun
seandainya seperti nasihat Tuan Pengerusi, masa tidak mengizinkan, saya akan
menjawab secara bertulis. Apa jua celahan sekiranya ada, akan dijawab di hujung setelah
selesai memberi jawapan-jawapan kepada 20 orang Yang Berhormat yang telah
berbahas.

Pertama, walaupun Ketua Pembangkang iaitu Yang Berhormat Port Dickson tidak
ada, boleh ke Tuan Pengerusi saya hendak menjawab?

Tuan Pengerusi: Ya, sila.

Dato’ Sri Ikmal Hisham bin Abdul Aziz: Yang Berhormat Port Dickson telah
membangkitkan isu iaitu government defence integrity oleh Transparency International
