82 DR.09.12.2021

perancangan yang akan dibuat oleh kementerian bagi menangani masalah ini? Kedua,
bagaimanakah kementerian mengatasi masalah kekurangan penyertaan kaum bukan
bumiputera dalam PDRM? Ketiga, setelah tamatnya PKP baru-baru ini, bagi menangani
masalah gangguan kesihatan mental, adakah kementerian telah memberi kelonggaran
untuk bercuti kepada anggota PDRM bagi memberi ruang dan masa kepada mereka untuk
berehat, terutamanya kepada mereka yang berkhidmat di sekatan jalan raya (SUR)?

Keempat, apakah langkah-langkah yang telah diambil oleh kementerian bagi
menangani isu kartel polis yang telah disebut oleh bekas Ketua Polis Negara sebelum ini?
Kelima, apakah keberkesanan pusat databank DNA sehingga kini dalam meningkatkan
keupayaan PDRM dalam penyiasatan kes-kes terutamanya kes-kes jenayah berat?
Keenam, adakah PDRM akan mengadakan rondaan secara berjalan kaki (beat and
patrol), bermotosikal (Unit Rondaan Bermotosikal) dan berkereta (mobile patrol vehicle) di
kawasan-kawasan bukan tumpuan ramai?

Ketujuh, dimaklumkan bahawa wujud Tabung Amanah Warisan Polis yang
dikelolakan oleh Bahagian Hal Ehwal Pesara Polis bagi menjaga kebajikan pesara polis.
Adakah kementerian bercadang untuk memberi peruntukan one-off kepada pesara-
pesara polis yang bersara sebelum tahun 90-an?

Seterusnya, di bawah kepolisan juga ialah saya ingin untuk kempen yang sedia
ada dibuat sekarang ini iaitu berkaitan dengan saman polis dan JPJ. Kempen bayaran
saman dengan pengurangan sehingga sebanyak 80 peratus. Sayangnya kempen ini
hanyalah dari 9 hingga 12 Disember 2021. Sepatutnya kempen perlu dibuat sepanjang
bulan Disember iaitu berakhir pada 30 Disember 2021. Hal ini kerana sistem untuk
membuat semakan online tidak dapat diakses. Servernya tidak dapat menampung orang
ramai untuk membuat semakan. Oleh itu, kalau sekiranya boleh, hendaklah dilanjutkan
tempohnya sehingga akhir bulan Disember ini supaya kempen yang dilaksanakan itu
bersungguh-sungguh untuk menarik minat supaya penyelesaian kepada bayaran saman
dapat dilakukan.

Seterusnya, saya pergi kepada Butiran 040200 — Kepenjaraan dan Koreksional.
Pertama, saya ingin membangkitkan tentang Pusat Koreksional Dungun, Terengganu.
Penjara tersebut terletak di pedalaman kawasan Bukit Besi. Saya mendapat maklumat
bahawa anggota yang bertugas di sana adalah seramai 120 orang. Akan tetapi, hanya
terdapat 23 buah pintu kuarters sahaja yang disediakan. Baki 80 peratus daripadanya
terpaksa tinggal berjauhan di luar kawasan Bukit Besi yang mengakibatkan keselamatan
dan kesukaran apabila hendak menjalankan tugas. Bahkan, ada juga yang terpaksa
menyewa rumah sendiri dengan kos yang amat tinggi selain kos sara hidup yang amat
menghimpit. Begitu juga dengan fasiliti yang serba kekurangan sehinggakan dewan serba
guna tidak disediakan bagi anggota dan ahli keluarga yang tinggal di situ yang ingin
menjalankan aktiviti sosial bersama masyarakat.

Kedua, saya memohon agar peruntukan pembangunan ditambah dan diluluskan.
Selain daripada itu, perlu juga kepada penilaian gaji dan juga kebajikan kepada semua
anggota beruniform ini yang bertujuan untuk menaikkan semangat kerja dalam kalangan
anggota dalam melaksanakan tugasan harian tanpa mengira masa dan tenaga apabila
diperlukan dalam tugasan serta ia dilihat setaraf dengan jabatan yang lain.

Terima kasih, Tuan Pengerusi.

Tuan Pengerusi [Dato’ Mohd Rashid Hasnon]: Terima kasih, Yang Berhormat
Dungun. Seterusnya, Yang Berhormat Petaling Jaya.

5.19 ptg.

Puan Maria Chin binti Abdullah [Petaling Jaya]: Terima kasih, Tuan Pengerusi.
Saya merujuk kepada Butiran 050000 — Program Khusus. Tuan Pengerusi, pada 10
Disember adalah Hari Hak Asasi Manusia iaitu esok. Juga, Malaysia telah menjadi ahli
Majlis Hak Asasi Manusia. Namun, pada masa ini kita masih melihat pelanggaran hak
asasi manusia di Malaysia, kepada rakyat Malaysia dan juga pendatang, pelarian dan
pekerja asing.
