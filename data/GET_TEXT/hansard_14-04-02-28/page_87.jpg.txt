DR.09.12.2021 77

(PGU) di Tawau juga adalah satu tindakan yang strategik dan perlu untuk tempoh jangka
panjang. Dua cadangan ini saya mohon agar kerajaan dapat mempertimbangkan
sebaiknya.

Penduduk Sabah sekali lagi berasa terancam dengan portal berita yang
dikeluarkan hari ini oleh South China Morning Post yang berpangkalan di Hong Kong yang
melaporkan terdapat perancangan rahsia untuk menyerang Sabah yang dirancang di
Sulu, selatan Filipina. Portal tersebut menyebut, “Secret plot to invade Malaysia’s Sabah
with Sulu militia hatched in southern Philippines”. Dilaporkan dalam portal tersebut,
perbincangan rahsia dilakukan oleh 19 orang mayor di selatan Filipina, merekrut 600
orang untuk menawan Sabah dan melakukan pergerakan intipan di bandar-bandar pesisir
Sabah.

Sabah pernah dicerobohi pada tahun 2013 oleh pengganas Sulu dan pengalaman
tersebut cukup memberi kesan mendalam di hati sanubari rakyat Sabah akan betapa
rapuhnya penguatkuasaan kawasan kawalan ke atas sempadan negara kita di pantai
timur Sabah pada ketika itu. Kerajaan Malaysia harus memberi respons tegas dan pantas
atas isu yang sangat serius ini dengan memanggil Duta Filipina untuk memberikan
maklum balas sesegera mungkin.

Seterusnya, saya ingin menyentuh Butiran 030100 — Pendaftaran Negara.
RM363.9 juta diperuntukkan kepada Jabatan Pendaftaran Negara. Baru-baru ini, saya
dimaklumkan berkenaan rungutan daripada rakyat Sabah yang masih menunggu untuk
dikeluarkan sijil lahir anak mereka walaupun sudah menunggu lebih satu bulan. Ada juga
kes yang melibatkan sijil kematian. Apa yang mengejutkan saya, alasan yang diberi oleh
Jabatan Pendaftaran Negara Sabah adalah mereka kehabisan kertas cetak bagi
mencetak sijil pendaftaran kelahiran dan kematian.

Jadi saya mohon kepada kementerian untuk menyiasat kerana ini satu perkara
yang amat memalukan. Adakah JPN sedar akan kesulitan yang bakal ditanggung oleh
waris-waris? Urusan yang sepatutnya dapat diselesaikan segera terpaksa ditangguhkan
dan sebagai waris terpaksa membazir banyak masa, membelanjakan lebih banyak wang
dan menghadapi tekanan kerana dokumen utama seperti sijil Kematian gagal disediakan
untuk sebarang urusan-urusan penting yang berkehendakkan segera.

Seterusnya ialah Butiran 040100 — Pembanterasan Dadah. Sehingga hari ini,
Sabah masih lagi diberi gelaran sebagai pusat transit pengedaran dadah oleh negara
Indonesia. Gelaran yang diberikan ini adalah tamparan hebat kepada kerajaan penguat
kuasa dan juga rakyat Sabah dalam usaha kita memerangi dadah. Ini menunjukkan
betapa tahap ancaman dadah di Sabah adalah amat membimbangkan. Dadah adalah
ancaman yang sangat serius di negara kita selama berdekad-dekad. Namun, walaupun
pelbagai usaha operasi dan tangkapan dibuat, sindiket di Sabah masih terus dapat
beroperasi seolah-olah mereka diberikan perlindungan tertentu oleh pihak tertentu.

Saya mohon kementerian menyatakan adakah terdapat hubung kait dengan
jumlah anggota narkotik yang berjumlah kira-kira 5,000 orang di seluruh negara dengan
ketidakmampuan kerajaan membanteras jenayah dadah ini? Jika benar, mengapakah
jumlah ini tidak ditambah? Penularan dadah di kawasan luar bandar di Sabah amat
membimbangkan. Saya mohon kerajaan menyatakan strategi yang dibuat bagi
mengekang pengedaran dan penagihan dadah, khususnya di luar bandar. Minta dua minit.

Tuan Pengerusi: Satu minit.

Tuan Ma’mun bin Sulaiman [Kalabakan]: Seterusnya, ialah Butiran 030200 —
Hal Ehwal Imigresen. Tiga minggu yang lalu, Ketua Menteri Sabah telah mengeluarkan
kenyataan bahawa proses penghantaran pulang Pendatang Asing Tanpa Izin (PATI)
warga Filipina yang berada di depot tahanan imigresen di Sabah mengalami kelewatan
berikutan ketiadaan dokumen perakuan daripada Kerajaan Filipina. Kenyataan ini
mencerminkan pembohongan pemimpin kerajaan semasa berkempen di pilihan raya
Sabah yang lalu bahawa jika Kerajaan Negeri Sabah yang baharu dapat dibentuk, maka
kesemua PATI ini akan segera dihalau keluar dari Sabah.

Saya ingin bertanya kepada Yang Berhormat Menteri, bilakah kali terakhir
Kerajaan Filipina menerima rakyat mereka yang tidak mempunyai dokumen pengenalan
