DR.09.12.2021 93

diambil secara dalaman, kemudian perkara ini dilesapkan atau disenyapkan. Kita juga
hendak tahu apakah yang berlaku kepada aduan-aduan yang dibuat sebelum dari ini Tuan
Pengerusi berkaitan dengan wujudnya masalah yang sama bukan sahaja di imigresen
tetapi juga di PDRM yang saya telah pun bangkitkan berkali-kali sebelum daripada ini.

Tuan Pengerusi, saya ucapkan terima kasih kerana memberikan saya peluang
untuk turut berbahas dalam perkara ini. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Puchong. Ahli-ahli Yang Berhormat, seramai 21 orang Ahli Yang Berhormat telah
berbahas di peringkat Jawatankuasa. Sekarang saya menjemput Yang Berhormat Menteri
Dalam Negeri atau timbalannya untuk menjawab.

6.12 ptg.

Timbalan Menteri Dalam Negeri | [Dato' Sri Dr. Haji Ismail bin Haji Mohamed
Said]: Terima kasih Tuan Pengerusi.

Tuan Pengerusi [Dato’ Mohd Rashid Hasnon]: 20 minit ya.

Dato’ Sri Dr. Haji Ismail bin Haji Mohamed Said: Ya, terima kasih. Terlebih
dahulu saya ingin mengucapkan ribuan terima kasih kepada seramai 21 orang Ahli Yang
Berhormat yang telah mengambil bahagian dalam perbahasan di peringkat
Jawatankuasa. Saya ucap terima kasih dan tahniah kerana boleh katakan kesemua 21
orang yang telah berbahas di peringkat Jawatankuasa mementingkan supaya kebajikan
anggota dan pegawai di semua agensi di bawah KDN ini mestilah diambil peduli oleh
Kementerian Dalam Negeri terutama sekali tentang PDRM mengenai IPK, IPD, balai polis,
pondok polis, pos kawalan PGA, tangga gaji, elaun dan lain-lain lagi dan termasuk agensi-
agensi yang lain.

Untuk pengetahuan Ahli-ahli Yang Berhormat sekalian bahawa kalau kita lihat
kepada beberapa Ahli Yang Berhormat yang berucap iaitu Yang Berhormat Baling, Yang
Berhormat Jempol, Yang Berhormat Tampin, Yang Berhormat Kuala Krai, Yang
Berhormat Kuala Langat dan Yang Berhormat Kota Melaka menimbulkan tentang
pembaikan premis dan fasiliti PDRM yang uzur yang memerlukan pembaikan segera bagi
menjaga kebajikan anggota dan memberikan perkhidmatan yang terbaik.

Tuan Pengerusi, kerajaan amat prihatin dan komited untuk menyediakan, menaik
taraf dan menggantikan premis dan fasiliti yang uzur dan daif bagi memastikan PDRM
dapat menyampaikan perkhidmatan yang terbaik kepada rakyat. Di bawah Rancangan
Malaysia Ke-11, peruntukan keseluruhan sebanyak RM448.37 juta telah diluluskan
melalui perbelanjaan pembangunan bagi kerja-kerja pembaikan premis PDRM. Manakala
di bawah Rolling Plan Pertama (RP1) Rancangan Malaysia Ke-12, peruntukan
keseluruhan sebanyak RM59.09 juta telah diluluskan melalui perbelanjaan pembangunan
bagi kerja-kerja pembaikan premis PDRM.

Bagi RP2 Rancangan Malaysia Ke-12 tahun 2022, PDRM telah diberikan
peruntukan sejumlah RM2.07 bilion yang meliputi RM369 juta untuk projek fizikal dan
RM1.7 bilion untuk projek bukan fizikal. Daripada peruntukan tersebut, sebanyak 29 projek
baharu bernilai RM329.3 juta dan 72 projek sambungan berjumlah RM1.74 bilion. Antara
projek fizikal baharu yang diluluskan adalah:

(i) pembinaan IPD Belaga;

ii) pembinaan 18 buah pos PGA Selangor;

iii) markas operasi pasukan polis marin Muar;

iv) pembinaan balai polis dan kuarters Kuala Penyu, Beaufort;
v) pembinaan 10 unit kuarters Pulau Redang;

vi) pembinaan pondok polis Kampung Ting Ting; dan

vii) perolehan tanah bagi pembinaan IPK Kelantan dan juga Perak.
