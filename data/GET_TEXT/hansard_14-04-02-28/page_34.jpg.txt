24 DR.09.12.2021

Timbalan Yang di-Pertua [Dato’ Mohd Rashid Hasnon]: Soalan tambahan
pertama, Igan. Sila.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua.
Terima kasih Yang Berhormat Timbalan Menteri atas jawapan yang diberikan. Yang
Berhormat Timbalan Menteri, ada dua isu yang saya bangkitkan dalam soalan asal saya
iaitu isu sekolah banjir dan isu penggabungan sekolah. Yang Berhormat Timbalan Menteri,
kalau mengikut statistik yang saya peroleh, ada 216 buah sekolah di Sarawak yang sering
dilanda banjir. Data dari Jabatan Pendidikan Negeri Sarawak juga telah mengenal pasti
263 buah sekolah yang boleh digabungkan menjadi 49 buah sekolah. Ini kerana ada 190
buah sekolah di Sarawak yang muridnya kurang daripada 50 orang.

Soalan saya Yang Berhormat Timbalan Menteri, sejauh manakah tindakan
Kementerian Pendidikan dalam mengatasi masalah sekolah banjir ini? Berapa buah
sekolah yang akan dibina baharu di tempat yang lebih sesuai dalam RMKe-12 nanti?
Begitu juga mengenai penggabungan sekolah, apakah perancangan, tindakan pihak
Kementerian Pendidikan? Berapa buah sekolah yang telah dan akan digabungkan dalam
RMKe-12?

Saya memerlukan jawapan yang terperinci Yang Berhormat Timbalan Menteri
kerana kedua-dua isu ini sudah sering dibangkitkan di Dewan yang mulia ini. Apakah
sudah ada master plan jangka panjang untuk mengatasi masalah ini? Kalau boleh, saya
mohon jawapan secara bertulis kalau tiada perinciannya. Terima kasih Yang Berhormat
Timbalan Menteri. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Igan, sila
Timbalan Menteri.

Dato’ Dr. Mah Hang Soon: Terima kasih Yang Berhormat Igan. KPM menyedari
terdapat sekolah kerajaan yang berisiko dan sering dilanda banjir sepertimana yang telah
saya nyatakan tadi. Bagi mengatasi masalah tersebut, sejumlah 32 buah sekolah yang
berisiko seperti sekolah berhampiran dengan sungai, banjir dan mengalami hakisan tebing
telah diluluskan dalam projek RMK dan projek lain-lain untuk gantian penuh di tapak
baharu seperti berikut. Bagi RMKe-10, sebanyak 10 buah sekolah, RMKe-11 sebanyak
13 buah sekolah, RMKe-12 RP1 tiga buah sekolah, projek sekolah daif RM1 bilion
sebanyak dua buah sekolah, projek CSR Pan Borneo Highway, sebuah sekolah.

Selain itu, sebanyak 86 buah sekolah yang menghadapi masalah banjir telah
diselenggara dan dinaik taraf di bawah projek seperti berikut. Projek IBS 2016 dan 2019 -
41 buah sekolah, Projek Sekolah Daif RM1 bilion — 45 buah sekolah. Manakala dalam
RMKe-12/RP2 Tahun 2022, KPM telah diluluskan sembilan projek perolehan tapak baharu
bagi menggantikan sekolah berisiko tersebut di negeri Sarawak. Daripada jumlah tersebut,
terdapat sebuah sekolah atau satu projek perolehan tapak SK Batang Lassa yang terletak
di Parlimen Igan telah diluluskan dalam RMKe-12, RP2. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua, saya jemput Yang Berhormat Papar.

Tuan Haji Ahmad bin Hassan [Papar]: Terima kasih Tuan Yang di-Pertua.
Soalan dan masalah yang dihadapi oleh Igan ini sama dengan masalah yang dihadapi di
Parlimen Papar, di mana saban tahun sekolah-sekolah rendah dan juga tabika akan
mengalami kebanjiran. Di sinilah banyak perabot, buku-buku, kerusi, landskap sekolah,
begitu juga sampah-sampah akan kita lihat di merata-rata. Jadi, saya ingin bertanya
kepada kementerian, adakah kementerian bercadang ingin menubuhkan satu pasukan
sukarela di sekolah tersebut yang akan dianggotai oleh guru-guru dan juga ibu bapa untuk
menangani setiap masalah berkenaan dengan banjir.

01140

Kedua, adakah kementerian juga bercadang untuk memberi sedikit imbuhan
ataupun peruntukan supaya mereka ini dapat menyelesaikan seperti membaik pulih
perabot-perabot yang rosak, landskap-landskap yang rosak dan juga bermacam-macam
lagi. Jadi, sekian terima kasih.
