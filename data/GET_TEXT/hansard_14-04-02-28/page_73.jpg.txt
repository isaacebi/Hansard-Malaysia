DR.09.12.2021 63

Dato’ Sri Ikmal Hisham bin Abdul Aziz: Ya, ya sabar, sabar Yang Berhormat
Jempol. Saya sudah ada ini. Okey saya jawab sahabat saya Yang Berhormat Jempol.
Potong queue Tuan Pengerusi, tetapi tidak mengapalah.

Okey apa yang disebutkan Yang Berhormat Jempol, membangkitkan status
cadangan pewujudan Defence City Malaysia dan unjuran pelabuhan dari Defence City
Malaysia (DCM). Yang Berhormat Jempol, sebagaimana sedia maklum, Kementerian
Pertahanan sentiasa menyokong inisiatif bagi memperkasakan industri pertahanan
negara. Ini termasuklah cadangan bagi mewujudkan sebuah bandar industri pertahanan
atau Defence City Malaysia.

Bagi cadangan ini, seperti yang diterangkan sebelum ini, Kementerian
Pertahanan berpandangan bahawa inisiatif ini wajar menjadi inisiatif yang digerakkan oleh
pihak industri atau dengan izin industry-driven dengan sokongan kerajaan dan MINDEF
sebagai pemudah cara.

Pada masa yang sama, perancangan yang hendak dibuat haruslah bersandarkan
ekonomi dan market-driven dengan izin. Maka sebarang permohonan serta cadangan
daripada pemain industri berhubung perkara ini akan diberikan sokongan serta perhatian
sewajarnya sebaik ia dimajukan untuk pengetahuan Kementerian Pertahanan.

Hal ini, oleh sebab cadangan adalah sama dengan inisiatif Kementerian
Pertahanan untuk mewujudkan taman teknologi pertahanan dan keselamatan Malaysia di
atas tanah keluasan 1,222 ekar di mukim Sungkai, daerah Batang Padang, Perak pada
2022 hingga tahun 2024. Program ini walau bagaimanapun, tidak mencapai objektif yang
dihasratkan berikutan tiada sokongan daripada pemain industri.

Saya hendak jawab lagi, Tuan Pengerusi sebab masa pun sudah habis. Banyak
ini Tuan Pengerusi, satu dua. Macam mana Tuan Pengerusi? Hendak saya teruskan
ataupun saya bagi secara bertulis? Tetapi saya hendak jawab bolehlah, yang ini sahabat
saya.

Dato’ Haji Salim Sharif [Jempol]: Saya ingat Yang Berhormat Timbalan Menteri,
soalan. Tuan Pengerusi, Tuan Pengerusi sekejap. Adakah dahulu Yang Berhormat
Timbalan Menteri pernah menjawab dalam RMKe-12 menyatakan bahawa ia akan dibuat
di Bera ataupun di Lipis. Akan tetapi di Sungkai, berlainan pula tempatnya.

Dato’ Sri Ikmal Hisham bin Abdul Aziz: Ini yang lama, yang dahulu.
Dato’ Haji Salim Sharif [Jempol]: Yang dahulu? Saya cerita yang baharu ini.

Dato’ Sri Ikmal Hisham bin Abdul Aziz: Sudah ada pelan ini. Sudah ada
perancangan tetapi malangnya telah buat tetapi tidak berjaya. Walau bagaimanapun
cadangan oleh sahabat saya Yang Berhormat Jempol, saya akan angkat dan berbincang.
Kita cuba cari ...

Dato’ Haji Salim Sharif [Jempol]: Bukan cadangan saya, sudah di-announce
oleh Yang Amat Berhormat Perdana Menteri.

Dato’ Sri Ikmal Hisham bin Abdul Aziz: Baik Yang Berhormat Jempol, saya
dengar. Saya hendak jawab sedikit apa yang dibangkitkan oleh Yang Berhormat Tampin,
sahabat saya Yang Berhormat Tampin. Yang Berhormat Tampin membangkitkan tentang
bajet JHEV berkurang, kenapa berkurang? Kenapa tidak mencukupi? Untuk menjawab
Yang Berhormat Tampin, bajet yang diperuntukkan kepada MINDEF oleh JHEV adalah
oleh MOF akan dimanfaatkan dan dibelanjakan sepenuhnya mengikut peraturan
kewangan sedia ada dan diberikan kepada veteran JHEV yang layak. Setiap peruntukan
yang kurang akan diselaraskan dan ditampung bersama antara MINDEF dan JHEV
mengikut kaedah kewangan yang dibenarkan.

Yang Berhormat Pasir Gudang tadi antara saya hendak bangkitkan, dia ada sebut
pasal keadaan radar jarak jauh di TUDM Bukit Lunchu yang uzur dan lama. Yang
Berhormat Pasir Gudang, perolehan bagi penggantian radar jarak jauh di TUDM di Bukit
Lunchu akan dilaksanakan secara tender terbuka antarabangsa pada suku pertama tahun
2022. Tentang jalan yang teruk itu, nantilah saya akan cuba berbincang bagaimana
supaya jalan yang ke arah tempat itu supaya lebih baik.
