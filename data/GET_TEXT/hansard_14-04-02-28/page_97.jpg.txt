DR.09.12.2021 87

peruntukan kepada maritim. Saya minta Menteri menjelaskan kaedah dan pendekatan
bagi menyelesaikan isu ini.

Tuan Pengerusi, bagi Butiran 040100 — Pembanterasan Dadah. Saban hari kita
mendengar kes-kes berkaitan pembanterasan dadah di akhbar. Walau bagaimanapun
program pembanterasan ini tidak akan berkesudahan sekiranya rawatan dan pemulihan
kepada penagih dadah tidak mencapai matlamat. Apabila lebih ramai penagih diberi
khidmat rawatan dan pemulihan, maka semakin kuranglah bilangan yang kembali
menagih tetapi hakikat yang berlaku adalah sebaliknya. Walaupun penagih telah
menjalani program rawatan pemulihan, namun kebanyakannya didapati masih lagi gagal
untuk mengekalkan gaya hidup bebas dadah setelah keluar dari pusat pemulihan.

Saya minta Menteri memberi perhatian kepada keberkesanan pusat pemulihan
penagihan narkotik serta mengkaji semula kaedah dan pendekatan yang dilaksanakan
bagi tujuan penambahbaikan kelemahan-kelemahan yang dikenal pasti.

Butiran yang terakhir Tuan Pengerusi adalah projek Butiran 12000 — Balai-balai
dan Pondok Polis (PDRM). Pondok polis adalah di bawah seliaan balai polis yang
beroperasi di kawasan penduduk yang padat tetapi banyak pondok polis yang sudah lama
tidak beroperasi. Saya ingin Menteri menjawab apa sebabnya. Ini kerana dengan jelasnya
pondok polis yang beranggota 24 jam memainkan peranan besar daripada segi
pencegahan jenayah di satu-satu kawasan. 15 saat lagi Tuan Pengerusi.

Tuan Pengerusi [Dato’ Mohd Rashid Hasnon]: Ya.

Tuan Steven Choong Shiau Yoon [Tebrau]: Terdapat satu balai di kawasan
Parlimen Tebrau yang perlu diberi perhatian iaitu Balai Polis Ulu Tiram yang berusia 44
tahun dan tidak ada tempat parkir yang mencukupi, maka orang ramai yang hendak
membuat aduan terpaksa letak kereta di bahu sepanjang jalan. Jadi saya minta Menteri
mempertimbangkan adakah masa telah tiba untuk membina balai baharu untuk balai ini.
Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Tebrau. Seterusnya saya jemput Yang Berhormat Sungai Buloh.

5.43 ptg.

Tuan Sivarasa Rasiah [Sungai Buloh]: Terima kasih Tuan Pengerusi memberi
saya ruang untuk mengambil bahagian dalam perbahasan. Saya rujuk kepada Butiran
051000 — Membanteras Pemerdagangan Orang (MAPO). MAPO itu ialah rujukan kepada
majlis yang berkaitan dengan antipemerdagangan orang. Di sini saya ingin bangkitkan
hakikat bahawa daripada Julai tahun ini, Malaysia telah diturunkan ke tier tiga atau tahap
ketiga oleh Amerika Syarikat dalam laporan tahunan mereka berkaitan dengan tajuk
dalam bahasa Inggeris dengan izin, Trafficking in Persons (TIP) Report.

Tier tiga atau tahap tiga ialah tahap yang terendah sekali dan digunakan untuk
negara-negara yang di mana masalah pemerdagangan manusia ini ialah masalah serius
dan negara yang terlibat itu nampak tidak minat atau tidak dapat bukti negara itu tidak
buat apa-apa langkah signifikan untuk mengatasi masalah itu. Inilah gelaran yang
sekarang diberi kepada Malaysia di persada dunia. Memang ini bukan satu perkara yang
kita boleh banggakan sebaliknya ialah satu perkara yang mencemarkan imej negara dan
inilah saya ingin bertanya kepada kerajaan, apakah langkah-langkah yang akan diambil
oleh kerajaan untuk memastikan imej Malaysia ini dipulinkan secepat mungkin dan
Malaysia dinaikkan balik kepada tahap kedua, tier dua.

Konsep pemerdagangan manusia ini juga meliputi aspek buruh paksa dan saya
terima kerajaan dalam beberapa hari kita di Dewan ini akan membahas dan mungkin
meluluskan pindaan kepada Akta Kerja di mana konsep buruh paksa semua akan
dimasukkan dan itu satu langkah yang baik, satu langkah yang progresif. Akan tetapi yang
laporan ini yang saya hendak bawa kepada perhatian kerajaan, yang saya harap pihak
kementerian pun akan meneliti setiap ayat di dalam laporan ini yang berkaitan dengan
Malaysia.
