DR.09.12.2021 47

Kelima, bolehkah dinyatakan nisbah kaum dan bangsa dalam semua
perkhidmatan ketenteraan dalam ATM? Pohon jawapan bertulis kepada soalan nombor
lima ini.

Seterusnya Butiran 020100 — Bantuan Bersama. Apakah kementerian akan
mempertingkatkan keupayaan hospital medan yakni lapangan yang telah terbukti
keupayaannya dalam memberi perkhidmatan sokongan kepada Kementerian Kesihatan
ketika pandemik COVID-19?

Butiran 020200 -— Pertahanan Darat. Apakah kementerian mempunyai
perancangan untuk menambah bilangan kereta kebal bagi menyokong ketumbukan
sebanyak 48 buah kereta kebal bernama PT-91M Pendekar yang dilihat masih kecil bagi
negara kita? Seterusnya, sehingga kini, terdapat beberapa jenis bilangan kereta perisai
telah digunakan oleh Tentera Darat Malaysia seperti ACV-300 Adnan dan KIFV dan akan
menerima AV8 Gempita. Soalan saya, berapakah bilangan kereta perisai yang sedia ada
yang benar-benar berfungsi sepenuhnya pada waktu ini?

Ketiga, kita akan menerima sebanyak 17 unit meriam Howitzer 105mm pada
tahun ini sebagai penambahan kepada aset artileri yang sedia ada. Soalan saya, adakah
aset-aset artileri ini sudah mencukupi untuk ditempatkan di seluruh negara? Keempat,
pada waktu ini, Tentera Darat Malaysia mempunyai Pasukan Udara Tentera Darat (PUTD)
yang terdiri daripada 10 buah helikopter AgustaWestland AW109 dan empat buah
helikopter Sikorsky SH-3 Sea King yang diwarisi dari TUDM. Apakah kementerian
bercadang mempertingkatkan bilangan helikopter bagi menyokong operasi PUTD ini?

Seterusnya ialah Butiran 020300 — Pertahanan Maritim. Soalan saya yang
pertama, adakah kementerian merancang untuk menambah bilangan kapal selam yang
hanya ada dua buah sahaja pada waktu ini bagi menjaga kedaulatan lautan kita yang
sangat luas? Kedua, apakah kesiapsiagaan TLDM pada waktu ini sudah mencukupi bagi
menangani ancaman dari kapal tentera laut negara China yang sentiasa menceroboh
perairan negara kita?

Seterusnya ialah Butiran 020400 — Pertahanan Udara. Saya dimaklumkan
bahawa terdapat enam buah light combat aircraft dalam pertimbangan pembelian oleh
pihak kementerian bagi Tentera Udara Diraja Malaysia (TUDM) pada waktu ini. Apakah
status rundingan ini? Kedua, apakah kementerian merancang untuk melengkapkan
bilangan jet pejuang FA-18D yang berjumlah lapan buah pada waktu ini kepada 16 buah
untuk melengkapkan satu skuadron jet pejuang negara. Terima kasih Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Bukit
Bendera.

2.45 ptg.

Tuan Wong Hon Wai [Bukit Bendera]: Terima kasih Tuan Pengerusi. Bajet 2022
untuk Kementerian Pertahanan ini memperuntukkan RM16.14 bilion. Ini merupakan
peningkatan berbanding RM15.86 bilion tahun 2021, peningkatan sebanyak 1.8 peratus.
Terdapat trend peningkatan daripada segi pembangunan dan diperuntukkan RM5.039
billion merupakan angka tertinggi untuk lima tahun kebelakangan ini. Perbelanjaan
pertahanan Malaysia telah melepasi satu peratus GDP yang sebelum ini dikawal sekitar
satu peratus kerana GDP (Keluaran Dalam Negara Kasar) kita mencecah ke angka RM1.3
trilion dan RM1.4 trilion.

Tuan Pengerusi, Butiran 00600 — Kelengkapan (Tentera Udara). Terdapat
peningkatan bajet pada tahun 2022 ke RM1.685 bilion. Saya ingin meminta penjelasan
Menteri tentang perkara ini. Berkenaan dengan big item purchase, adakah ia berkaitan
dengan skuadron light combat aircraft yang kita ingin beli?

Tuan Pengerusi, setiap kali kita membaca berita tentang helikopter Nuri
terhempas, begitu juga baru-baru ini pesawat Hawk 108 terhempas di pangkalan udara
Butterworth. Saya ingin ucapkan takziah kepada keluarga juruterbang yang maut. Apakah
butiran yang saya sebut itu sebahagian untuk menggantikan Nuri dan juga Hawk 108 yang
usang?
