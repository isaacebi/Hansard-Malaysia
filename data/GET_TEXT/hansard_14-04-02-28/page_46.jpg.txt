36 DR.09.12.2021

Tuan Pengerusi [Dato' Mohd Rashid Hasnon]: Minta rumuskan Yang
Berhormat.

Dato’ Seri Anwar bin Ibrahim [Port Dickson]: Ya, sikit sahaja lagi Tuan
Pengerusi.

Tuan Pengerusi [Dato' Mohd Rashid Hasnon]: Baik.

Dato’ Seri Anwar bin Ibrahim [Port Dickson]: Kemudian, oleh kerana ada
kepentingan begini dan kawan yang menjadi kontraktor yang mendapat komisen besar
syarikat ini, maka liquidated acceptance damages yang satu peratus nilai kontrak itu tak
dikenakan, diberi pengecualian. Ini masalahnya bila sistem kroni itu diamalkan dan
walaupun saya bangga kerana laporan ini menyebut tentang keupayaan personel,
maknanya pegawai-pegawai tertinggi tentera, perajurit dan staf penjawat awam itu
dianggap kategori yang baik. Yang bobrok ini ialah cara perolehan, maknanya campur
tangan. Siapa yang bertanggungjawab dalam menetapkan?

Jadi, kalau Yang Berhormat Menteri beri pengakuan sekadar lunak didengar
tetapi tidak dihalusi, takkan lah sampai berpuluh tahun, ini sahaja yang kita bincang? Beli
senjata tak sampai pun mengikut jadual, kos melambung tinggi, tidak ada penilaian. Ini
saya dengar lama dah. Daripada Ketua Pembangkang yang lama sebelum saya lagi. Jadi,
mintalah kesungguhan Yang Berhormat Menteri Pertahanan beri perakuan di Parlimen ini
bahawa amalan buruk ini dihentikan.

Akhir sekali ialah tentang pembelian enam buah kapal littoral combat ship (LCS)
kepada Boustead Naval Shipyard. Ini pun kita setujulah kalau berikan kepada keupayaan
tempatan tetapi sepertimana kita tahu, reka bentuk yang dipilih ialah Gowind dari Naval
Group France, rekaan baru yang tiada dalam pasaran pada tahun 2011. BNS mereka
bentuk tetapi kelulusan akhir atau design right masih lagi di tangan Naval Group. Jadi kita
mahu hal-hal yang sedemikian supaya lebih transparent.

Saya tahu bahawa Kementerian Pertahanan, Kementerian Dalam Negeri, dalam
perolehan itu kita ada tahap kerahsiaannya untuk menjaga strategi keselamatan negara
tetapi janganlah guna ini untuk mengaut keuntungan peribadi atau kelompok. Ini sahaja
yang saya hendak tekankan dan kita minta penjelasan kerana bila kita bangkitkan dalam
ucapan dasar, Tuan Pengerusi, tidak ada jawapan yang memuaskan melainkan kata, “Oh!
kita akan beri jaminan kerjasama’. Jaminan yang sama telah dibuat 30 tahun, 20 tahun,
10 tahun yang lalu tetapi berulang. Terima kasih Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Port Dickson. Seterusnya Yang Berhormat Libaran.

12.23 tgh.

Datuk Zakaria bin Mohd. Edris @ Tubau [Libaran]: Terima kasih Tuan
Pengerusi kerana memberi peluang kepada Libaran untuk mengambil bahagian dalam
perbahasan Belanjawan 2022 peringkat Jawatankuasa. Bismillahi Rahmani Rahim,
Assalamualaikum warahmatullahi wabarakatuh.

Saya ingin menyentuh perkara di bawah Maksud Bekalan 60 di bawah Butiran
020000 — Pertahanan Negara. Ancaman pelanunan di Malaysia, khususnya di negeri
Sabah bukanlah isu baharu kerana ia dapat ditelusuri sebelum pembentukan Persekutuan
Malaysia. Lanun-lanun yang digeruni ini dikenal pasti aktif melakukan jarahan dan
serangan ke atas kapal-kapal pedagang di perairan Laut Sulu, Selat Melaka, Selat
Singapura sehingga ke Teluk Bengal. Pembentukan Persekutuan Malaysia sebagai
sebuah negara yang berdaulat pada tahun 1963 bukanlah titik noktah kepada ancaman-
ancaman pelanunan ini.

Walau bagaimanapun, ancaman yang suatu ketika dahulu hanya dianggap
sebagai lanun atau ancaman lanun, kini mula dilihat berevolusi kepada ancaman yang
berbentuk baharu iaitu ancaman kidnapping for ransom (KFR). Pada tahun 2015,
berlakunya kes penculikan bersenjata di Restoran Ocean King, Sandakan di mana dua
warga tempatan, seorang lelaki dan seorang perempuan, diculik sekumpulan lelaki yang
