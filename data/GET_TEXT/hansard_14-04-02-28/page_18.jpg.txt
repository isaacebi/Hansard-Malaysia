8 DR.09.12.2021

di peringkat antarabangsa untuk kita hendak mempromosikan eksport-eksport tempatan
ini supaya ia dapat dilaksanakan di peringkat antarabangsa.

Alhamdulillah, dalam ekspo yang diadakan oleh SME Corp. baru-baru ini telah
pun membuktikan ada banyak syarikat yang telah berjaya dipertingkatkan di peringkat
antarabangsa dan insya-Allah dasar Yang Berhormat buat itu kita akan cuba laksanakan.
Terima kasih banyak.

Tuan Yang di-Pertua: Terima kasih. Yang Berhormat semua, sekarang tamatlah
sesi untuk waktu Pertanyaan-pertanyaan Menteri pada hari ini. Terima kasih kepada
semua Ahli Yang Berhormat.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Haji Mohd Fasiah bin Mohd Fakeh [Sabak Bernam] minta Menteri Kanan
Pendidikan menyatakan apakah langkah kerajaan khususnya Kementerian Pendidikan
(KPM) untuk meningkatkan kefahaman dan kesedaran di kalangan pelajar-pelajar di
negara ini dari segi ketatanegaraan, Perlembagaan Persekutuan dan tanggungjawab
rakyat kepada negara selari dengan hasrat kerajaan untuk memberikan hak mengundi
kepada belia berumur 18 tahun dan ke atas yang kebanyakannya masih di alam
persekolahan.

Timbalan Menteri Pendidikan | [Dato’ Dr. Mah Hang Soon]: Tuan Yang di-
Pertua, Kementerian Pendidikan Malaysia (KPM) telah mengambil langkah yang
sewajarnya bagi meningkatkan kesedaran murid tentang ketatanegaraan, Perlembagaan
Persekutuan dan tanggungjawab rakyat kepada negara dalam memahami, menghayati
dan menjunjung kedaulatan negara. Usaha ini dilaksanakan melalui pendekatan
kurikulum, kokurikulum dan pelbagai program bertujuan memberi pengetahuan dan
pemahaman kepada murid.

Sehubungan dengan itu, KPM telah memasukkan tajuk dan kandungan yang
berkaitan dengan perkara tersebut dalam kurikulum sejarah. Bermula dari sekolah rendah,
murid diajar tentang latar belakang pengetahuan asas sejarah negara melalui tema
sejarah awal negara, kedaulatan negara dan kemakmuran negara kita untuk membentuk
karakter murid sebagai warganegara yang bertanggungjawab dan cinta akan negara.

Pada peringkat menengah pula, selaras dengan kematangan usia pengetahuan
murid diperkukuh melalui tema sejarah kita dan dunia, warisan bangsa, kedatangan kuasa
asing, pembinaan negara serta Malaysia dan masa hadapan.

Ini adalah bertujuan supaya murid memahami kepentingan peranan mereka
sebagai warganegara yang bertanggungjawab untuk mengekalkan keharmonian dan
mempertahankan kedaulatan negara termasuklah hak mengundi kepada belia berusia 18
tahun ke atas.

KPM juga bekerjasama dengan agensi kerajaan seperti Jabatan Penerangan
Malaysia, Akademi Pilihan Raya serta Jabatan Perpaduan Negara dan Integrasi Nasional
(JPNIN). KPM yakin kandungan kurikulum, kokurikulum serta program yang dilaksanakan
ini dapat menyediakan murid yang berfikiran matang dan bertanggungjawab untuk
membuat keputusan yang berasaskan pengetahuan dalam merealisasikan konsep
Keluarga Malaysia. Terima kasih.

Tuan Yang di-Pertua: Terima kasih. Soalan tambahan pertama, silakan.

Dato’ Haji Mohd Fasiah bin Mohd Fakeh [Sabak Bernam]: Terima kasih Tuan
Yang di-Pertua. Terima kasih Yang Berhormat Timbalan Menteri yang telah memberikan
jawapan sebentar tadi. Kita tahu bahawa kerajaan telah memutuskan bahawa pada 17
Julai 2019 bahawa pengundi dibenarkan berumur 18 tahun.
