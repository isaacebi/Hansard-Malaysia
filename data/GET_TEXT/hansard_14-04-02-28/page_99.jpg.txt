DR.09.12.2021 89

Seterusnya Butiran 030200 — Hal Ehwal Imigresen. Pendaftaran pasport bagi
rakyat ke luar negara maksimum lima tahun. Tempoh yang lama ini menyebabkan rakyat
terpaksa membayar pasport dalam kos yang tinggi. Adakah pihak kementerian ada
bercadang untuk menurunkan semula tempoh sah laku pasport tersebut bagi
mengurangkan kos untuk mendapatkan pasport.

Tuan Pengerusi, seterusnya Butiran 030100 — Pendaftaran Negara. Saya
meneliti kenyataan Yang Berhormat Menteri sebelum ini yang menyatakan bahawa
prosedur operasi standard (SOP) berhubung taraf kewarganegaraan sudah ditambah baik
dengan pemohon tidak perlu menunggu terlalu lama berbanding sebelum ini. Namun
begitu, saya mendapati bahawa banyak aduan bahawa proses bagi menunggu keputusan
sama ada mendapat kelulusan atau sebaliknya, jelas sekali mengambil masa yang lama
malah sesetengah kes mengambil masa sehingga dua tahun. Oleh itu, apakah langkah
proaktif kerajaan bagi memastikan isu ini dapat diselesaikan segera mungkin.

Perkara seterusnya pada butiran yang sama berkenaan isu denda yang
dikenakan bagi mana-mana individu yang kehilangan kad pengenalan melebihi tiga tahun.
Denda yang dikenakan mencecah RM1,000. la satu nilai yang amat membebankan rakyat
terutama sekali penduduk luar bandar, sekali gus menyebabkan mereka memilih untuk
tidak memperbaharui kad pengenalan mereka. Justeru, adakah pihak kementerian
bercadang untuk menilai semula denda yang dikenakan bagi meringankan beban
penduduk luar bandar khususnya di kalangan B40.

Tuan Pengerusi, Butiran 08500 — Perumahan (PDRM). Kuarters yang tidak
berpenghuni dan terbiar berkemungkinan menjadi sarang penagih dadah. Jika kita teliti
perkara ini boleh dikatakan bahawa pembangunan kuarters ini tidak seiring dengan
keperluan semasa kerana kalau ia mengikut keperluan semasa, pasti tidak ada kuarters
yang dibiarkan rosak dan terbengkalai tanpa sebarang usaha untuk memulihkan kembali
kerosakan-kerosakan yang berlaku pada struktur rumah kuarters tersebut. Oleh itu, saya
ingin bertanya berapa peratuskah daripada keseluruhan rumah kuarters polis di seluruh
negara rosak dan dibiarkan tidak berpenghuni ini?

Selain itu, berapa jumlah peruntukan tahunan yang dikhususkan untuk pemulihan
dan pembangunan rumah kuarters polis setiap tahun bagi setiap negeri? Mohon
penjelasan kementerian. Di bawah Butiran ini juga saya mohon agar satu gelanggang
futsal dibina di kawasan perumahan IPD Setiu untuk membolehkan anggota dan keluarga
beriadah.

Butiran terakhir Butiran 12000 — Balai-balai dan Pondok Polis (PDRM). Saya ingin
bertanyakan status bina baharu pondok polis Alor Lek yang saya sudah acap bangkitkan
dalam sidang sebelum ini. Tanah yang sudah dirizabkan untuk pembinaan seluas dua
ekar. la menjadi keperluan kerana balai polis yang terdekat ialah berjarak 20 kilometer
lebih iaitu Balai Polis Sungai Tong dang Balai Polis Telemong. la dapat mengatasi isu
jenayah sekitar empat kampung berdekatan iaitu Kampung Bukit Mundok, Kampung Bukit
Aman, Sungai Las dan Kampung Bukit.

Dalam butiran ini juga saya ingin bertanyakan tentang naik taraf Pondok Polis Jabi
dan naik taraf Pondok Polis Merang. Saya dimaklumkan kelulusan naik taraf ini berkait
dengan gred IPD daerah yang belum mencapai gred A kerana ia melibatkan pertambahan
anggota kalau dinaik taraf pondok polis kepada balai polis. Saranan saya, sekiranya tidak
dapat dipertimbangkan penaik tarafan ini, saya mencadangkan dan saya mohon agar
bangunan pondok polis di dua-dua tempat ini dibina baharu bagi menggantikan bangunan
yang sudah lama dan uzur. Sekian Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Setiu. Pembahas terakhir, Yang Berhormat Parit Buntar, tetapi saya akan ada tambahan
dua, Yang Berhormat Padang Serai empat minit dan Yang Berhormat Puchong tiga minit.
Dipersilakan Yang Berhormat Parit Buntar.
