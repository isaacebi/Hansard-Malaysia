14 DR.09.12.2021

(iii) lesen pancing (fishing license).

Urusan ini biasanya dikendalikan oleh agensi pelancongan berlesen. Jika
pelancong atau pengunjung tersebut mengembara tanpa menggunakan agensi
pelancongan, mereka juga boleh memohon permit-permit berkenaan sendiri dengan
Jabatan PERHILITAN.

Bagi Taman-taman Negara, saya difahamkan ia boleh dimohon di kaunter
Jabatan PERHILITAN di pintu masuk Taman Negara. Selain daripada permit, ada
kawasan dan aktiviti di dalam kawasan Taman Negara yang memerlukan pelancong atau
pengunjung dipandu oleh pemandu pelancong (tourist guide). Oleh itu, pelancong atau
pengunjung ke tempat-tempat seperti Taman Negara dan hutan simpan ini perlu
mematuhi peraturan dan prosedur yang telah ditetapkan oleh pihak berkuasa.

Selain daripada membangunkan produk pelancongan, peranan serta fokus
MOTAC dan Tourism Malaysia adalah mengenal pasti dan mengetengahkan produk-
produk pelancongan yang ada, sama ada ia dibangunkan oleh pihak Kerajaan
Persekutuan melalui kementerian-kementerian lain, kerajaan negeri mahupun swasta.
Produk-produk pelancongan ini akan dipakej dan dipromosikan bagi menarik perhatian
dan pengetahuan umum untuk menarik minat mereka untuk mengunjungi dan melancong
ke destinasi-destinasi dan produk pelancongan ini.

Berbalik kepada isu pengunjung yang ditahan kerana melakukan aktiviti riadah di
kawasan hutan simpan seperti yang dinyatakan oleh Yang Berhormat tadi, isu ini adalah
spesifik dan tidak berada di bawah bidang kuasa MOTAC. Akan tetapi lebih kepada kuasa
di bawah Kementerian Tenaga dan Sumber Asli (KETSA) atau Kementerian Sumber Asli.

Saya akan sampaikan pertanyaan yang diajukan oleh Yang Berhormat Batang
Lupar ini kepada Yang Berhormat Menteri-menteri tersebut untuk kementerian mereka
memberi maklum balas secara bertulis kepada pertanyaan Yang Berhormat ini. Sekian,
terima kasih.

Tuan Yang di-Pertua: Terima kasih. Silakan Yang Berhormat Hulu Selangor,
berdiri lama Yang Berhormat Hulu Selangor.

Puan June Leow Hsiad Hui [Hulu Selangor]: Terima kasih Tuan Yang di-
Pertua. Untuk makluman Yang Berhormat Menteri, Hulu Selangor semakin didatangi
ramai peminat sukan berbasikal menggunakan laluan dari Kuala Kubu Bharu ke Bukit
Fraser. Namun, Hulu Selangor melihat kurangnya fasiliti sokongan seperti tempat
persinggahan yang mesra basikal (cyclist-friendly), dengan izin, bagi menarik lebih ramai
orang melakukan aktiviti ini dengan selamat.

Pada masa yang sama, kementerian juga perlu melihat kekurangan hotel untuk
pelancong di Bukit Fraser. Soalan Hulu Selangor, bagaimanakah kementerian boleh
membantu untuk memastikan produk sports tourism ini boleh terus berkembang maju di
Bukit Fraser dan juga di tempat-tempat seumpamanya? Terima kasih Tuan Yang di-
Pertua.

Tuan Yang di-Pertua: Terima kasih. Silakan Yang Berhormat Menteri.

Dato’ Sri Hajah Nancy Shukri: Terima kasih Tuan Yang di-Pertua dan terima
kasih Yang Berhormat. Saya juga pernah pergi ke Bukit Fraser hari itu, saya faham. Jadi,
terima kasih Yang Berhormat atas soalan tersebut. Seperti yang saya nyatakan sebentar
tadi, MOTAC dan Tourism Malaysia akan pick up, dengan izin dan mempromosikan
produk-produk pelancongan yang ada dalam negara untuk menarik perhatian pelancong
dari dalam mahupun luar negara.

01100

Pada masa yang sama, MOTAC turut memainkan peranan dalam memberi
khidmat nasihat dan berbincang dengan pihak-pihak terbabit untuk menjadikan sesuatu
produk atau lokasi itu boleh berkembang menjadi destinasi tarikan pelancong yang lebih
baik.

Yang Berhormat, ini bukan sahaja membabitkan pembangunan infrastruktur
semata-mata tetapi juga memudahkan pelancong untuk mendapat akses ke sesuatu
