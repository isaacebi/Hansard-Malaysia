DR.09.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 9 Disember 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Tony Pua Kiam Wee [Damansara] minta Menteri Kewangan menyatakan
tentang rasional perintah baru Jabatan Kastam tahun depan mewajibkan kedai kopi dan
restoran memohon lesen arak untuk menjual bir/stout kepada bukan Islam yang
mengganggu amalan hidup dan perniagaan bukan Islam sejak merdeka serta nyatakan
bilangan perniagaan yang terjejas, fi lesen berkaitan, jumlah yang boleh dikutip dan
apakah hukuman ke atas mereka yang ingkar.

Menteri Kewangan [Datuk Seri Utama Tengku Zafrul bin Tengku Abdul Aziz]:
Tuan Yang di-Pertua, terima kasih Ahli Yang Berhormat Damansara. Untuk makluman
Ahli Yang Berhormat Damansara, dasar sedia ada menggariskan bahawa penjualan
minuman keras secara runcit di premis perlu dilesenkan di bawah Akta Eksais 1976. Pada
masa yang sama, pelesenan penjualan minuman keras adalah di bawah bidang kuasa
Lembaga Pelesenan yang dilantik melalui perwakilan kuasa Menteri Kewangan kepada
Menteri Besar atau Ketua Menteri melalui perintah yang diwartakan pada tahun 1977.

Oleh itu, sebarang pelesenan penjualan minuman keras perlu mendapatkan
kelulusan Lembaga Pelesenan selaras dengan seksyen 35, Akta Eksais 1976. Setakat ini,
tiada pindaan telah dibuat bagi perwakilan kuasa tersebut. Di mana kerajaan negeri diberi
kuasa untuk membuat keputusan berkenaan lesen penjualan minuman keras.

Saya akur bahawa baru-baru ini timbul pelbagai kekeliruan dalam pelaksanaan
dan penguatkuasaan lesen penjualan minuman keras di peringkat negeri. Saya ingin
memberi jaminan sekali lagi bahawa perwakilan kuasa melalui perintah yang diwartakan
pada tahun 1977 masih kekal tanpa sebarang perubahan. Sehubungan itu, saya telah
mengarahkan Jabatan Kastam Diraja Malaysia untuk mengambil tindakan segera dan
mengemas kini segala dokumen perintah atau garis panduan bagi memastikan kekeliruan
ini tidak berulang.

Tindakan yang sewajarnya akan diambil bagi menyelesaikan perkara ini selewat-
lewatnya menjelang hujung tahun ini, 31 Disember 2021. Oleh itu, sebarang isu
berhubung pelesenan atau pengecualian daripada pelesenan adalah tertakluk kepada
kuasa kerajaan negeri sepenuhnya. Sekian, terima kasih.

Tuan Yang di-Pertua: Terima kasih. Silakan soalan tambahan Yang Berhormat.

Tuan Tony Pua Kiam Wee [Damansara]: Terima kasih Yang Berhormat Menteri.
Maksudnya, arahan permohonan lesen ini bukannya ditarik balik seperti yang diriuh-
riuhkan oleh Presiden MCA, Yang Berhormat Ayer Hitam. Jawapan Yang Berhormat
Menteri ialah kuasa kutipan fi lesen ini hanya diturunkan kepada pihak kerajaan negeri
ataupun pihak berkuasa tempatan (PBT).

Maksudnya juga, Yang Berhormat Ayer Hitam telah pun mengelirukan orang
ramai mengenai perkara ini. PBT seperti Dewan Bandaraya Kuala Lumpur (DBKL) yang
