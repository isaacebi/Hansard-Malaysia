10 DR.09.12.2021

Kedua, kita juga adakan kerjasama pada tahun 2019 dengan SPR di waktu itu,
Tuan Yang di-Pertua sendiri telah bekerjasama dengan KPM, dengan saya melalui
Akademi SPR.

01040

Ketiga, di antara usaha KPM pada waktu itu untuk mematangkan para pelajar,
kita telah mewujudkan sudut pidato di sekolah semenjak Darjah 1 sehingga Tingkatan 6.
Mereka diberi peluang untuk berpidato, dilatih untuk ucap umum dan juga melahirkan idea
mereka. Ini sebahagian daripada proses pendidikan kematangan itu.

Di samping itu kita juga telah mengarahkan supaya pelajar Tingkatan 6 di dalam
memilih ketua pelajar diadakan pilihan raya dengan dibantu oleh Akademi SPR untuk
melakukan simulasi dan sebagainya. Soalan mudah sahaja Tuan Yang di-Pertua, apakah
usaha-usaha ini masih diteruskan pada waktu ini kerana apa yang saya dengar tadi,
pusing keliling dunia tanpa mempunyai aktiviti yang tersasar dan juga tanpa mempunyai
program yang jelas berbanding dengan apa yang kita pernah lakukan. Terima kasih Tuan
Yang di-Pertua.

Tuan Yang di-Pertua: Yang Berhormat, silakan.

Dato’ Dr. Mah Hang Soon: Terima kasih Yang Berhormat Simpang Renggam.
Banyak yang telah dibangkitkan, disebut oleh Yang Berhormat Simpang Renggam. KPM
telah melaksanakan pendidikan sivik sepertimana yang disebutkan oleh Yang Berhormat
Simpang Renggam mulai tahun 2019, dalam lima mata pelajaran iaitu merentas mata
pelajaran termasuk Bahasa Melayu, Bahasa Inggeris, Pendidikan Islam, Pendidikan Moral
dan Sejarah. Melalui pelaksanaan ini, konsep ketatanegaraan telah diajar kepada murid
mulai dari prasekolah...

Dr. Maszlee bin Malik [Simpang Renggam]: Soalannya, apakah masih
diteruskan benda itu semua. Soalannya simple, tidak payah panjang-panjang.

Dato’ Dr. Mah Hang Soon: Terima kasih Yang Berhormat Simpang Renggam.
Semua usaha ini kita teruskan. Malah kita telah buat penambahbaikan dengan
mengadakan aktiviti patriotisme melalui Kelab Malaysiaku dengan kerjasama Jabatan
Penerangan Malaysia, aktiviti berteraskan pengamalan Rukun Negara dengan kerjasama
Jabatan Perpaduan Negara dan Integrasi Nasional (JPNIN), sesi sindikasi simulasi
pemilihan ketua murid melalui mekanisme pilihan raya sebagai projek rintis, program
pendidikan pengundi dengan kerjasama sepertimana yang disebut akademi pilihan raya
dan sebagainya. Terima kasih.

Tuan Yang di-Pertua: Terima kasih. Yang Berhormat Tuan Loke Siew Fook,
silakan.

2. Tuan Loke Siew Fook [Seremban] minta Menteri Kewangan menyatakan jumlah
syarikat penghantar freight (freight forwarding agent) dan syarikat logistik yang bertaraf
‘international integrated logistic service’ yang diberikan lesen oleh Jabatan Kastam Diraja
Malaysia sebelum tahun 1976, di antara 1976 hingga 1990 dan selepas tahun 1990 yang
masih aktif.

Timbalan Menteri Kewangan | [Tuan Mohd Shahar bin Abdullah]: Bismillahi
Rahmani Rahim, Assalamualaikum warahmatullahi wabarakatuh, Salam Sejahtera,
Salam Keluarga Malaysia Makmur Sejahtera. Tuan Yang di-Pertua, terima kasih Ahli
Yang Berhormat Seremban atas persoalan.

Untuk makluman Ahli-ahli Yang Berhormat, sektor logistik dan pengangkutan
merangkumi satu rantaian yang panjang daripada ejen kastam, pengangkutan,
pengendali depot penyimpanan, penghantaran dan pengendalian input pengeluaran dan
produk akhir, finished product dengan izin dari pengeluar ke pengguna. Industri logistik
membentuk tulang belakang kepada rantaian bekalan dan diiktiraf sebagai kunci utama
bagi merangsang perdagangan memudah cara kecekapan perniagaan serta memacu
pertumbuhan ekonomi.
