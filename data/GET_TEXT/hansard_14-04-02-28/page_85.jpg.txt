DR.09.12.2021 75

tidak mengganggu siasatan? Saya agak concerned dengan ini Tuan Pengerusi, kerana
saya sendiri telah pun diberikan laporan polis. Saya terima daripada seorang pengadu di
Kampung Jawa di Klang Selatan, mendedahkan bagaimana ada satu laporan polis dibuat
ke atas Menteri ini berkaitan dengan satu tuduhan kononnya beliau telah mempengaruhi
siasatan kes tanah di Lot 6519 Lorong Kota Raja 8, Batu 1 Kampung Jawa, yang mana
dikatakan beliau telah campur tangan.

Walaupun ada seorang Ahli Parlimen iaitu Yang Berhormat Kota Raja telah
berjumpa dengan Menteri ini dan minta satu tindakan dibuat dan beliau janji untuk ambil
tindakan, tetapi sampai sekarang kata pengadu ini dalam laporan polis dibuat, tidak ada
tindakan dibuat. Jadi saya tanya, apakah status penyiasatan laporan polis ini? Kalau tidak
ada perkembangan, kenapa tidak ada perkembangan? Kalau ada perkembangan, apakah
statusnya? Saya minta kalau boleh, Menteri menjawab dengan telus dan dengan
terperinci supaya kita dapat jawapan ini dan kita boleh beritahu kepada rakyat apakah
telah berlaku.

Terakhir, saya nak tanya juga berkaitan dengan Jabatan Pendaftaran Negara dan
juga Jabatan Imigresen. Saya nak tanya kepada pihak Timbalan Menteri, saya tahu
setelah berlakunya pandemik ini, sudah tentulah permintaan kepada permohonan untuk
mendapatkan pasport-pasport sudah pun makin berkurang. Boleh tidak terangkan
berapakah jumlah pengurangan itu dan apakah kesannya kepada sumber pendapatan
pihak kementerian sendiri?

Seterusnya saya nak tanya, di Sungai Pelek, di DUN Sungai Pelek itu di Parlimen
Sepang, sebelum ini memang ada Jabatan Pendaftaran Negara dan juga jabatan —
Khususnya di Sungai Pelek itu sendiri ada Jabatan Imigresen, tetapi telah pun ditutup.
Adakah pihak kerajaan berhasrat untuk buka semula? Kalau tidak, kenapakah tidak
berhasrat? Saya minta supaya dapat memberikan jawapan. Kalau tak boleh, jawapan
bertulis pun tak apa. Sekian, terima kasih.

Tuan Pengerusi: Terima kasih Yang Berhormat Sepang. Yang Berhormat
Tumpat, silakan.

4.46 ptg.

Dato’ Haji Che Abdullah bin Mat Nawi [Tumpat]: Terima kasih Tuan Pengerusi.
Pertamanya saya ingin menyentuh Butiran 030100. Saya ingin menyentuh mengenai isu
pemalsuan kad pengenalan yang masih menjadi kebimbangan kepada rakyat di negara
ini. Statistik sejak tahun 2019 hingga April tahun ini, menunjukkan hampir 200 individu
terlibat dalam sindiket jenayah pemalsuan kad pengenalan. Saya ingin mengetahui,
apakah kementerian mempunyai perancangan strategik jangka panjang bagi menjamin
keselamatan serta kedaulatan negara ini knususnya menghapuskan sindiket pemalsuan
kad pengenalan daripada terus berleluasa dan mengesan kesemua mereka yang
mendapat kad pengenalan palsu ini demi kedaulatan negara. Apakah ada rancangan
untuk menaik taraf MyKad dengan ciri-ciri keselamatan yang lebih canggih bagi
mengelakkan jenayah pemalsuan ini berterusan? Saya juga tertarik dan menyokong
cadangan supaya ada satu jawatankuasa siasatan khusus atau penubuhan satu
suruhanjaya siasatan diraja bagi mengatasi isu ini secara komprehensif memandangkan
ia telah berlarutan sejak sekian lama. Apakah pandangan kementerian berkenaan perkara
ini?

Seterusnya Butiran 030200. Mengenai butiran ini, saya ingin membangkitkan
mengenai isu kemasukan pelancong dari China dan India yang tidak mempunyai rekod
keluar. Walaupun kes ini telah pun dilaporkan sejak tahun 2018, namun ia sehingga hari
ini, rakyat masih tertanya-tanya apakah isu ini telah diselesaikan oleh kerajaan sebaiknya.
Sehubungan itu, saya ingin bertanya, sejauh manakah siasatan terhadap perkara ini
dilaksanakan oleh pihak kementerian? Saya ingin menekankan perkara ini mesti diberi
perhatian yang serius oleh kerajaan kerana ia berkait dengan kedaulatan negara.

Seterusnya Butiran 020300 -— Kawalan Sempadan. Kementerian telah
membangunkan sebuah Pelan Tindakan Kebangsaan bagi Mencegah dan Menangani
Fahaman Pelampau Keganasan bagi menangani pengganas dan ekstremis yang mungkin
