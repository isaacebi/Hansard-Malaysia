DR.09.12.2021 39

Kesejahteraan Veteran ATM. Saya ingin mengetahui berapakah buah rumah yang telah
di baik pulih serta berapa pembinaan baru telah dibangunkan oleh kementerian kepada
veteran ATM sepanjang tahun ini? Saya juga ingin mengetahui berapakah nilai
peruntukan yang disediakan bagi tahun akan datang dan berapakah sasaran pembinaan
rumah baharu bagi tahun hadapan? Saya juga ingin mengetahui, apakah prosedur
permohonan yang ditetapkan oleh kementerian bagi program ini serta langkah yang
dirancang oleh kementerian bagi memastikan lebih ramai veteran ATM mendapat
kemudahan kediaman seperti yang dirangka di bawah Pelan Strategik MINDEF? Ini
kerana sesungguhnya mereka yang sangat berjasa kepada negara ini perlu sangat
dibantu, khusus untuk mendapatkan kemudahan kediaman yang sesuai. Tumpat menyeru
kerajaan agar serius dalam membantu veteran ATM dalam perkara ini.

Saya juga ingin menyentuh Butiran 020100 — Bantuan Bersama. Saya ingin
bertanya mengenai kerjasama pertahanan pelbagai pihak Five Powers Defense
Arrangement yang disertai Malaysia, Singapura, Australia, New Zealand dan United
Kingdom bagi menyumbang kepada pertahanan luar Malaysia dan Singapura. Saya ingin
bertanya sejauh mana kerjasama ini melibatkan perpindahan teknologi pertahanan di
antara negara-negara terlibat? Sejauh mana manfaat semasa yang diperolehi negara
sepanjang penyertaan Malaysia dalam FPDA ini yang ditandatangani sejak lebih 50 tahun
yang lalu, sejak 1971.

Saya juga ingin bertanya mengenai pelan strategik yang dirangka pasca
Mesyuarat Menteri-menteri Pertahanan (FPDA) Ke-11 yang diadakan pada 21 Oktober
yang lalu. Apa aset generasi kelima yang diperkenalkan dalam exercise berjadual FPDA
bersama negara-negara anggota FPDA ini? Saya juga ingin melanjutkan perbahasan ini
kepada bentuk latihan anti keganasan dan keselamatan maritim yang dirancang bersama
di bawah FPDA. Apa bentuk latihan yang sedang dibangunkan dalam menanggapi
perkara ini? Apatah lagi Malaysia sendiri terlibat dalam pertikaian di Laut China Selatan.

Seterusnya Tuan Pengerusi, Butiran 020300 — Pertahanan Maritim. Saya juga
ingin mendapatkan penjelasan kementerian berhubung perancangan menyeluruh
perolehan yang dikemukakan oleh Jawatankuasa Teknikal littoral combat ship (LCS) serta
apakah pertimbangan kementerian terhadap syor yang dikemukakan oleh jawatankuasa
berkenaan? Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Tumpat. Sila Yang Berhormat Teluk Intan.

12.38 tgh.

Tuan Nga Kor Ming [Teluk Intan]: Terima kasih Tuan Pengerusi kerana
mengizinkan saya mengambil bahagian dalam perbahasan peringkat Jawatankuasa,
Kementerian Pertahanan. Terlebih dahulu, Teluk Intan ingin merakamkan setinggi-tinggi
penghargaan dan jutaan terima kasih kepada seluruh 165,263 orang anggota pertahanan
kita sama ada daripada tentera darat, tentera laut dan tentera udara atas jasa mereka
yang sanggup berkorban, menabur bakti, mengorbankan diri untuk mempertahankan ibu
pertiwi kita yang tercinta ini.

Tuan Pengerusi, saya bangun dan ingin membangkitkan lima perkara. Pertama,
di bawah Butiran 020000 — Pertahanan Negara. Saya ingin bertanya kepada Yang
Berhormat Menteri, apa perkembangan terkini Defense White Paper yang telah pun
diluluskan oleh Dewan yang mulia ini, telah mengesyorkan supaya kementerian demi
pembaharuan Kementerian Pertahanan, menubuhkan tiga jawatankuasa induk iaitu:

(i) Defense Investment Committee;
(ii) Policy Committee; dan
(iii) Reformation and Implementation Committee.

Apa sudah terjadi kepada Kertas Putih Pertahanan Negara? Apakah pencapaian
selaras dengan pembentangan kertas tersebut?
