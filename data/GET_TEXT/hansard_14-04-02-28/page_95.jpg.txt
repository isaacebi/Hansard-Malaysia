DR.09.12.2021 85

dalam Dasar Dadah Negara, pengguna dadah diiktiraf sebagai pesakit maka dicadangkan
agar Kementerian Dalam Negeri menggandakan penglibatan bersama pihak Kementerian
Kesihatan dalam menangani kes-kes pengguna dadah yang menghadapi masalah
kecelaruan mental bagi membantu Agensi Antidadah Kebangsaan (AADK).

AADK tidak mempunyai kepakaran dalam menangani kes yang mempunyai
masalah mental. Sehubungan itu dicadangkan ditubuhkan unit khas di setiap hospital
bagi menangani masalah pesakit dadah yang mempunyai masalah mental. Setelah stabil
bolehlah diserahkan kepada AADK untuk merawat pulih ketagihan dadah.

Masih di butiran yang sama, saya difahamkan sehingga kini semua Pusat Serenti
di seluruh negara tidak mempunyai pegawai perubatan dan pegawai psikiatri. Keperluan
terhadap dua jawatan ini amatlah tinggi setiap Pusat Serenti seluruh negara kerana
banyak pesakit yang memerlukan rawatan ulangan yang kerap. Dengan wujudnya
pegawai ini maka rawatan pesakit di pusat ini dapat dilaksanakan dengan lebih berkesan
serta membantu pesakit pulih dengan lebih baik. Sekian, Tuan Pengerusi. Terima kasih.

Tuan Pengerusi [Dato' Mohd Rashid Hasnon]: Terima kasih, Yang Berhormat
Jerai. Seterusnya, saya menjemput Yang Berhormat Kota Melaka.

5.32 ptg.

Tuan Khoo Poay Tiong [Kota Melaka]: Tuan Pengerusi, saya merujuk kepada
Butiran 11000 — Ibu Pejabat Polis (PDRM) di mana telah diperuntukkan RM232 juta. Saya
ingin minta perhatian Yang Berhormat Menteri, di mana sila pertimbangkan supaya boleh
bina satu Ibu Pejabat Daerah Melaka Tengah yang baharu memandangkan IPD Melaka
Tengah yang sedia ada terletak di dalam kawasan pelancongan. Maka amat sukar untuk
anggota polis bertugas dan juga untuk orang ramai pergi ke IPD. Saya minta supaya
dapat perhatian.

Seterusnya, saya merujuk kepada Butiran 020100 — Kepolisan. Saya pergi
kepada secara khususnya adalah berkaitan dengan peralatan kamera badan. Menurut
jawapan bertulis pada 2 Disember tahun ini kepada Yang Berhormat Kepong di mana
dalam jawapannya mengatakan perolehan kamera badan telah diluluskan di bawah
Rancangan Malaysia Ke-12 dan sebanyak 2,040 unit akan dibeli dan diagihkan ke 85
lokasi.

Sudah pasti penggunaan kamera badan ini adalah penting untuk ketelusan dan
juga memelihara integriti pegawai penguat kuasa. Jadi saya ingin memohon penjelasan
berapakah jumlah peruntukan dalam Belanjawan untuk tahun 2022 untuk memperolehkan
kamera-kamera ini dan sudah pasti bilangan 2,040 adalah tidak cukup. Jadi, apakah
rancangan jangka masa panjang kerajaan untuk meluaskan penggunaan kamera badan
ini. Saya ingin mencadangkan supaya kita meningkatkan peruntukan ini di bawah
Belanjawan 2022 ini.

Seterusnya, saya merujuk kepada Butiran 050800 — MyEG di mana sebanyak
RM40 juta diperuntukkan untuk tahun depan. Saya ingin memohon perincian mengenai
perbelanjaan ini bersama dengan perkhidmatan-perkhidmatan yang diberikan oleh MyEG
kepada KDN.

Kalau kita lihat pada tahun 2016, MyEG telah didenda sebanyak RM9.64 juta oleh
Suruhanjaya Persaingan Malaysia atas sebab menyalahgunakan kedudukan dominan
dalam isu insurans dan juga pembaharuan pas lawatan kerja sementara. Ini adalah
berkaitan dengan syarikat ini memonopoli.

Jadi oleh itu apakah langkah yang boleh diambil oleh kerajaan untuk memastikan
supaya tiada penyalahgunaan kedudukan monopoli ini. Adakan persaingan sihat di dalam
perkhidmatan yang disediakan oleh MyEG di mana saya ingin mencadangkan kepada
kementerian supaya harus menjemput lebih banyak syarikat untuk menyertai memberikan
khidmat yang diberikan oleh MyEG secara open tender. Sudah pasti jika ada lebih
daripada satu syarikat yang boleh memberikan perkhidmatan, ia dapat menawarkan
khidmat yang lebih baik kerana ada saingan dan juga dapat menawarkan bayaran yang
lebih murah.
