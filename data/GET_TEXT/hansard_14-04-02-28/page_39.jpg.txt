DR.09.12.2021 29

Tuan Cha Kee Chin [Rasah]: Terima kasih, Tuan Yang di-Pertua. Saya meneliti
jawapan daripada Yang Berhormat Senator Timbalan Menteri KPM yang menjawab
soalan Rasah. Daripada jawapan tersebut, terbukti KPM masih dalam peringkat proses
untuk meneliti sama ada pada tahun-tahun akan datang, sesi persekolahan akan bermula
pada bulan Mac seperti mana pada tahun depan yang akan bermula pada 20 dan 21 Mac
ataupun kembali kepada Januari.

Soalan saya adalah dari segi ini, boleh tidak kita tetapkan satu ketetapan, buat
satu ketetapan pihak KPM supaya lebih awal hendak beritahu sebab saya masih ingat
tarikh ataupun tempoh tiga atau empat bulan seperti kali ini. Kita faham pandemik
sekarang ini mungkin tidak cukup untuk semua pemegang taruh termasuk ibu bapa dan
pihak sekolah untuk membuat persiapan untuk sesi persekolahan. Oleh sebab kita tahu,
kita masih diselubungi oleh pandemik dan banyak kesiapsiagaan perlu dilakukan.

Saya bagi contoh, macam mana dengan persiapan seperti ujian kit kendiri untuk
tahun depan, sanitasi, pelitup muka dan juga vaksin untuk murid-murid khasnya sekolah
rendah. Boleh tidak pihak kementerian— saya tahu soalan ini mungkin lari sedikit dari
soalan asal tetapi dia berkaitan dengan sesi persekolahan baharu. Boleh tidak pihak
kementerian melakukan apa sahaja daya yang mungkin dengan kerjasama semua
kementerian yang terlibat seperti MOSTI, KKM dan sebagainya, memastikan semua murid
sekolah rendah divaksin.

Oleh sebab kita kalau dari hari ini masih ada dalam 70 atau 80 hari lagi sebelum
sesi persekolahan yang baharu bermula, semua murid daripada Tahun 1 hingga Tahun 5,
divaksin sekurang-kurangnya satu dos sebelum mereka masuk ke sesi baharu. Oleh
sebab saya rasa vaksin merupakan antara perkara yang sangat mustahak untuk kita
sama-sama— saya rasa kita ada komitmen yang sama untuk memastikan sesi
persekolahan baru ini semuanya dalam keadaan yang selamat, sihat dan sama-sama kita
membangunkan bidang pendidikan negara. Terima kasih, Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Timbalan Menteri.

Dato’ Dr. Mah Hang Soon: Terima kasih kepada Yang Berhormat Rasah yang
sangat prihatin dalam perkara ini. Sudah tentunya seperti mana yang telah saya terangkan
tadi, KPM sentiasa melaksanakan penambahbaikan kepada sesi persekolahan selaras
dengan keperluan semasa bagi memastikan murid mendapat akses pendidikan yang
berkualiti.

Mengenai beberapa perkara yang dibangkitkan iaitu kit kendiri dan khususnya
kepada vaksinasi, saya rasa seperti mana Ahli Yang Berhormat sedia maklum kita
berpandukan kepada keputusan mengenai risiko, faedah dan sebagainya keputusan yang
dibuat daripada Kementerian Kesihatan dan juga Majlis Keselamatan Negara. Terima
kasih.

Timbalan Yang di-Pertua [Dato' Mohd Rashid Hasnon]: Soalan tambahan
yang kedua saya jemput Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih, Tuan Yang di-
Pertua. Soalan pendek. Saya ingin bertanya, apakah kementerian mempunyai
perancangan jangka masa sederhana untuk membuka kapasiti penuh bagi sesi
persekolahan semasa tertakluk kepada syor daripada MKN. Terima kasih.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Timbalan Menteri.

Dato’ Dr. Mah Hang Soon: Terima kasih kepada Yang Berhormat Tumpat. Itu
kita kena berpandu kepada keputusan dan perbincangan daripada KKM dan khususnya
MKN. Terima kasih.

Timbalan Yang di-Pertua [Dato' Mohd Rashid Hasnon]: Seterusnya saya
jemput— Yang Berhormat Tasek Gelugor tidak ada dalam Dewan. Seterusnya, Yang
Berhormat Bangi pun tidak ada dalam Dewan. Saya jemput seterusnya Yang Berhormat
Tuan Nik Mohamad Abduh bin Nik Abdul Aziz (Bachok).
