DR.21.09.2021 41

persidangan, di manipulasi cabang kuasa eksekutif seperti tadi yang kita dengar Tuan
Yang di-Pertua atau ditiadakan fungsi semak dan imbang termasuk kewujudan
jawatankuasa-jawatankuasa pilihan khas.

Tiadanya pengawasan dan penelitian terhadap tanggungjawab kerajaan kepada
Parlimen, kepada rakyat dan kepada negara maka di manakah erti Demokrasi
Berparlimen itu? Ini apa yang berlaku sebelum ini, amat menyedihkan. Akan tetapi dalam
usaha kita melangkah ke hadapan, saya melihat inisiatif Memorandum Persefahaman
(MoU) antara Kerajaan Persekutuan dan Pakatan Harapan sebagai pembangkang harus
diberikan perhatian dan dilihat sebagai satu yang berpotensi.

Seperti yang dititahkan Seri Paduka Baginda Yang di-Pertuan Agong dan Paduka
Seri Sultan Perak, Sultan Nazrin pada 18 Ogos 2021, semua pihak sepatutnya sedia
bekerjasama demi kemaslahatan dan keselamatan rakyat. Apa yang famous sekarang
ialah yang disebut sebagai ungkapan “Yang menang, tidak menang semua, yang kalah
tidak kalah semua’. Saya tidak tahu sama ada semua faham dengan maksud ini
sebenarnya.

Tuan Yang di-Pertua, MoU ini seperti gentleman’s understanding. Dipersetujui
atas prinsip bergerak ke hadapan demi rakyat. Jika benar terlaksana, jika benar dihormati
mengikut klausa-klausa dan jangka masanya, seperti antaranya RUU Anti-Lompat Parti,
Undi 18, tambahan dana COVID-19 sebanyak RM45 bilion dan beberapa reformasi
Parlimen seperti Akta Perkhidmatan Parlimen maka sebenarnya ia memberi kelebihan
buat rakyat. la memberikan pemulihan untuk COVID-19, pemulihan ekonomi dan juga
kestabilan politik.

Namun begitu, persefahaman ini bukan lesen untuk mendiamkan pembangkang.
Apa yang perlu diteliti kita kena teliti, apa yang perlu dibahaskan kita akan bahaskan. Apa
yang perlu diundi, kita akan undi, apa yang perlu dibangkang, kita akan tetap laksanakan.
Peranan pembangkang tetap diutamakan, malah diperkasakan seperti jelas dalam
perkara 9, MoU. Justeru Tuan Yang di-Pertua, bola sebenarnya dalam gelanggang
kerajaan sekarang. Ada tempoh masa yang cukup untuk laksanakan MoU.
Pembangkang akan pantau dan saya percaya rakyat juga akan menilai kejujuran dan
kesungguhan kerajaan.

Tuan Yang di-Pertua, berkenaan dengan wabak COVID-19. Sebelum ini negara-
negara seperti Taiwan dan New Zealand dipandang tinggi, menjadi contoh sebagai negara
dengan polisi zero COVID-19 yang berjaya. Kadar jangkitan kematian mereka rendah.
Namun, menyedari bahawa wabak COVID-19 ini tidak akan lenyap dalam masa terdekat
ini, Kebanyakannya sudah mula mengambil pendekatan, adapt and move forward dari
pandemic ke endemic.

Langkah pencegahan Taiwan dan New Zealand kini mendapat kritikan daripada
segenap penjuru pula. la dikatakan tidak membantu dari aspek kesihatan mental,
kewangan dan pergerakan negara. Walaupun kadar jangkitan mereka rendah, namun
kadar vaksinasi juga rendah, menjadi satu kebimbangan. Alhamdulillah, cuma di Malaysia
setakat 19 September, kadar vaksinasi kita lengkap dua dos, sudah hampir 79 peratus
daripada populasi dewasa. Saya ucapkan terima kasih kepada semua frontliners.

Namun kita harus ingat, kadar jangkitan harian kita masih melebihi 10,000. Kadar
kebolehjangkitan kita, R-naught ialah 0.92 dan ada banyak negeri, enam negeri yang
merupakan kadar R-naught lebih daripada satu. Jadi kita harus ingat kadar vaksinasi pada
masa yang sama tidak sekata mengikut negeri.

Kita sudah dengar dalam Dewan ini ada yang menyebutkan yang terendah di
Sabah dan beberapa negeri di Kelantan juga kadar vaksinasinya agak rendah. Jadi
maknanya walaupun kita rasa kita sudah ada kadar imunisasi yang tinggi tetapi
sebenarnya tidak sekata. Pada masa yang sama negara yang dengar kadar vaksinasi
yang tinggi juga seperti Israel dan Singapura, mereka sedang alami kenaikan kes akibat
daripada varian baharu. Jadi ukuran kadar vaksinasi sahaja tidak memadai untuk kita ke
arah endemik.
