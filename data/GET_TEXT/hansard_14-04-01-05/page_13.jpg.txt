DR.21.09.2021 5

Jadi oleh sebab itu, untuk maklumat Yang Berhormat bahawa perkara ini terhenti
kerana beberapa faktor dan kita perlukan mekanisme yang sedang dibangunkan oleh
pihak kementerian. Terima kasih Yang Berhormat Permatang Pauh.

Puan Yeo Bee Yin [Bakri]: Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Saya perlu teruskan
kepada pertanyaan seterusnya.

3. Tuan Cha Kee Chin [Rasah] minta Menteri Perdagangan Dalam Negeri dan Hal
Ehwal Pengguna menyatakan, adakah kementerian akan menurunkan lagi harga
maksimum kit pengujian kendiri secara berperingkat daripada harga siling yang ditetapkan
pada RM19.90 ketika ini memandangkan kit ini telah menjadi satu keperluan masa kini.
Penurunan harga secara berperingkat ini diyakini akan membolehkan lebih ramai rakyat
mampu membeli kit ini, kKnasnya golongan B40.

Menteri Perdagangan Dalam Negeri dan Hal Ehwal Pengguna [Dato’ Sri
Alexander Nanta Linggi]: Terima kasih Tuan Yang di-Pertua. Tuan Yang di-Pertua,
Kementerian Perdagangan Dalam Negeri dan Hal Ehwal Pengguna menyambut baik
cadangan Yang Berhormat Rasah, dan untuk makluman Yang Berhormat, kementerian
memutuskan untuk menurunkan harga kit ujian pantas antigen COVID-19 ujian kendiri ini
lebih rendah daripada harga maksimum yang ditetapkan sekarang iaitu RM16 seunit bagi
peringkat borong manakala RM19.90 seunit bagi peringkat runcit yang telah berkuat kuasa
pada 5 September 2021.

Kerajaan prihatin dan senantiasa mendengar luahan rakyat supaya kit ujian
pantas antigen COVID-19 ujian kendiri ini dapat dibeli pada harga mampu milik. Sebagai
‘Keluarga Malaysia’, sudah semestinya kerajaan mengharapkan agar tahap kesihatan
rakyat berada pada tahap yang baik dalam norma kehidupan baharu ini dan rakyat mampu
menjalani ujian ini secara berkala dengan kos yang tidak membebankan mereka.

Pada 19 September 2021 iaitu Ahad lepas, Yang Amat Berhormat Perdana
Menteri turut mengumumkan Pakej Penjagaan COVID-19 (PPC) dengan peruntukan lebih
RM471.6 juta kepada Keluarga Malaysia kategori B40 bertujuan untuk meringankan
beban kewangan perbelanjaan isi rumah golongan ini. Ini merupakan suatu berita gembira
buat golongan ini dan pakej ini dijangkakan bakal memanfaatkan lebih kurang 3.6 juta
keluarga B40.

Ahli Yang Berhormat, keputusan untuk menurunkan harga kit ujian pantas antigen
COVID-19, ujian kendiri ini, haruslah dilaksanakan dengan penelitian dan tidak tergesa-
gesa memandangkan kementerian perlu mengambil kira kepentingan semua pihak serta
merumuskan pendekatan menang-menang ataupun, dengan izin, win-win situation di
mana dalam kita memberikan perlindungan kepada pengguna agar mereka sentiasa sihat
dan bebas daripada jangkitan COVID-19. Kementerian perlu juga mengambil kira sudut
pandangan industri yang berkaitan agar mereka dapat meneruskan kelangsungan
perniagaan mereka.

Kementerian akan terus mengadakan sesi libat urus bersama Kementerian
Kesihatan serta mengambil kira perbincangan dan pandangan pemegang-pemegang
taruh dalam industri kit ujian kendiri COVID-19 termasuk fasiliti, farmasi dan klinik.
Penelitian daripada segi kos pengeluaran dan kos pengimportan perlu turut diambil kira
sebelum kita merumuskan harga maksimum yang baharu.

Sepanjang tempoh pemeriksaan serta pemantauan ke atas penjualan ujian
kendiri, kit ujian pantas antigen COVID-19 bermula 5 September 2021 hingga 20
September 2021, sebanyak 2,261 buah premis telah diperiksa membabitkan 123 buah
premis borong dan 2,138 buah premis runcit, dan daripada pemeriksaan tersebut,
sebanyak 10 amaran dikeluarkan kerana menjual melebihi harga maksimum yang
ditetapkan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Sila
Yang Berhormat Rasah, soalan tambahan pertama.
