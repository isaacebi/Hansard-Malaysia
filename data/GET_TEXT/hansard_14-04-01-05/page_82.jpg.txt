74 DR.21.09.2021

menjadi titik tolak untuk kerajaan bertindak melengkapkan kembali fasiliti kemahiran dan
prasarana kajian.

Selain itu juga Tuan Yang di-Pertua, saya ingin membangkitkan isu di mana ramai
rakyat yang mengeluh terutama warga emas dan masyarakat luar bandar yang telah
lengkap dua dos walau bagaimanapun tidak mempunyai aplikasi MySejahtera. Oleh itu,
mereka tidak mendapat akses untuk memasuki pasar raya mahupun mana-mana agensi
walaupun telah menunjukkan kad vaksinasi yang lengkap dengan dua dos.

Tuan Yang di-Pertua, saya ingin menyentuh tentang kawasan saya, Setiu iaitu jeti
pendaratan ikan di Sungai Merang. Setiu merupakan satu-satunya daerah di pesisiran
pantai di negeri Terengganu yang tidak mempunyai jeti pendaratan ikan sedangkan
penduduk Setiu mempunyai 500 buah bot nelayan termasuk fiberglass.

Kedua, isu jentera bomba yang sangat uzur dan sering kali tidak berfungsi dengan
baik. Sepatutnya setiap kawasan mempunyai dua buah jentera tetapi di Setiu hanya
mempunyai sebuah jentera sahaja dan jentera tersebut amat uzur dan membahayakan
penduduk Setiu.

Ketiga, saya ingin menyebut tentang gaji anggota bomba di mana gaji yang
diterima oleh mereka di bawah paras yang diterima anggota polis dan anggota tentera.
Sedangkan anggota bomba juga turut dibebani tugas yang berat seperti mana anggota
polis dan tentera. Begitu juga daripada segi jumlah anggota yang tidak mencukupi di satu-
satu kawasan dan kenaikan pangkat anggota bawahan juga sewajarnya dikaji semula.

Tuan Yang di-Pertua, daerah Setiu mempunyai 5,200 ekar tanah yang telah
dirizabkan untuk tujuan pertanian tetapi tanah tersebut sukar untuk dimajukan kerana
ketiadaan infrastruktur asas seperti jalan masuk, jalan ladang dan sistem pengairan. Saya
ingin bertanya berkenaan status pembinaan 13 buah menara baru serta menaik taraf 57
pemancar di menara yang sedia ada yang telah diluluskan melalui program JENDELA
pada sidang tahun lepas. Apakah punca kelewatan sehingga kini projek-projek tersebut
masih belum dilaksanakan sepenuhnya?

Tuan Yang di-Pertua, kedudukan bekalan air di Setiu dalam keadaan kritikal
disebabkan sebahagian kawasan yang tinggi atau di penghujung sistem agihan
mengalami tekanan air rendah. Dalam masa yang sama, Loji Rawatan Air Sungai Tong |
dan Loji Rawatan Air Sungai Tong II pula sedang beroperasi pada kapasiti penuh. Sebagai
makluman, sebelum ini pihak... [Suara kurang jelas] Telah mengemukakan cadangan
kepada Kementerian Pembangunan Luar Bandar bagi pengaktifan semula Loji Rawatan
Air Bukit Kemudu bagi mengatasi masalah ini dengan segera. Namun, sehingga kini tiada
kelulusan bertulis diberikan.

Untuk akhirnya, saya memohon Yang Berhormat Menteri yang berkait dengan
perkembangan kelulusan mekanisme penetapan tarif, PSM. Tuan Yang di-Pertua,
berkenaan keluasan kawasan Ketara di bawah Projek Ketara Fasa Ill. Daerah Setiu
mempunyai 1,000 hektar tanah sawah namun malangnya disebabkan ketiadaan
infrastruktur, rakyat Setiu tidak boleh memaksimumkan potensinya. Sistem pengairan padi
yang tidak sempurna juga memberi kesan kepada pengeluaran.

Oleh itu, saya memohon agar kerajaan segera memberikan peruntukan bagi
meningkatkan infrastruktur pertanian di kawasan tersebut sekali gus hasil pengeluaran
dapat dipertingkatkan. Sekian, Tuan Yang di-Pertua.

Dato’ Sri Azalina Othman Said [Pengerang]: Terima kasih Yang Berhormat.
Sekarang saya menjemput Yang Berhormat Bukit Gelugor.

4.57 ptg.

Tuan Ramkarpal Singh a/l Karpal Singh [Bukit Gelugor]: Terima kasih Tuan
Yang di-Pertua kerana memberi saya peluang untuk mengambil bahagian dalam
perbahasan Titah Diraja. Saya ada beberapa isu yang ingin saya timbulkan tetapi saya
perlu memendekkan perbahasan saya memandangkan masa suntuk.

Isu pertama yang ingin saya timbulkan di sini adalah berkenaan dengan isu
kerakyatan, citizenship ruling, dengan izin Tuan Yang di-Pertua, yang baru-baru ini telah
pun dibuat oleh Mahkamah Tinggi Kuala Lumpur yang memutuskan bahawa bayi yang
