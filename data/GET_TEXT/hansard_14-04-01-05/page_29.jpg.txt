DR.21.09.2021 21

Semasa konflik tersebut, Malaysia telah secara aktif di peringkat serantau dan
antarabangsa mendesak Israel untuk menghentikan serangan tidak berperikemanusiaan
khususnya ke atas Gaza dan ancaman berterusan ke atas Masjidil Aqsa sehingga
terhasilnya gencatan senjata pada 21 Mei 2021.

Pada tahun ini, terutamanya selepas serangan Israel terhadap Gaza, kerajaan
terus menghulurkan bantuan kemanusiaan kepada Palestin. Ini termasuk sumbangan
RM65 juta daripada Kerajaan Malaysia kepada Kerajaan Palestin bagi pembinaan semula
Klinik Al-Rimal, satu-satunya makmal pengujian COVID-19 di Gaza yang telah musnah
dibom.

Selain itu, Malaysia juga telah membuat sumbangan kewangan berjumlah
USD50,000 kepada Masjidil Al-Aqsa melalui Kementerian Awgaf, Jordan pada bulan Ogos
2021 dan sumbangan berjumlah USD60,000 kepada Persatuan Bulan Sabit Merah
Palestin pada bulan Jun 2021 yang merupakan sumbangan bersama daripada
Kementerian Luar Negeri USD30,000 dan Persatuan Bulan Sabit Merah Malaysia, juga
USD30,000.

Kita percaya bahawa sumbangan ini akan melengkapkan usaha_ bantuan
kemanusiaan sedia ada Malaysia kepada Palestin sama ada melalui platform dua hala,
pelbagai hala dan menerusi badan-badan bukan kerajaan (NGO).

Malaysia juga giat bekerjasama dengan negara-negara di rantau Timur Tengah
yang terlibat dalam proses pembangunan semula Gaza seperti Mesir, Jordon, Turki dan
Qatar. Malaysia melalui Kedutaan Malaysia di Kaherah, Mesir dan Amman Jordan juga
terus bekerjasama dengan Kerajaan Mesir dan Jordan bagi koordinasi dan memudahcara
bantuan kemanusiaan NGO Malaysia ke Palestin termasuk Gaza.

Dalam pada itu sebagai usaha untuk memperkukuhkan hubungan dua hala
Malaysia dan Palestin, kerajaan sedang dalam proses terakhir untuk menubuhkan sebuah
Unit Hal Ehwal Palestin di Kedutaan Besar Malaysia di Amman, Jordan yang akan
melaksanakan aktiviti-aktiviti pengukuhan hubungan dua hala Malaysia dengan Palestin
serta memudah cara bantuan kemanusiaan Malaysia ke Palestin.

Pejabat tersebut akan dibantu oleh Konsul Terhormat Malaysia yang pertama di
Ramallah Palestin yang telah pun dilantik. Proses lantikan Konsul Terhormat kedua
Malaysia pula di Gaza juga akan diselesaikan dalam masa yang terdekat.

Selanjutnya kita akan terus menyatakan pendirian tegas Malaysia dalam
memperjuangkan hak rakyat Palestin di platform antarabangsa terutamanya di
Pertubuhan Bangsa-Bangsa Bersatu, Pertubuhan Kerjasama Islam (OIC) dan Pergerakan
Negara-negara Berkecuali (NAM).

[Tuan Yang di-Pertua mempengerusikan Mesyuarat]

Kita sedar bahawa penyelesaian terbaik isu ini adalah menerusi platform
antarabangsa kerana masyarakat antarabangsa bertanggungjawab secara kolektif dalam
memastikan hak rakyat Palestin dan kedaulatan negara mereka terjamin. Terima kasih
Tuan Yang di-Pertua.

Tuan Yang di-Pertua: Terima kasih. Soalan tambahan.
#1130

Tuan Ahmad Tarmizi bin Sulaiman [Sik]: Terima kasih Yang Berhormat
Timbalan Menteri atas jawapan yang sangat kukuh menyatakan komitmen Malaysia
membantu Palestin.

Dalam laporan oleh Kerajaan Palestin sendiri termasuklah laporan langsung
daripada sukarelawan rakyat Malaysia di Gaza saudara Nadir Al-Nuri Kamaruzaman.
Perang pada bulan Mei yang lalu menyebabkan lebih USD210 juta diperlukan untuk
membangunkan semula Gaza. Ini kerana serangan udara hampir lebih 1,450 itu
menyebabkan kerosakan yang parah.
