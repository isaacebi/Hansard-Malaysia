38 DR.21.09.2021

Tuan Yang di-Pertua: Terima kasih Yang Berhormat Tampin. Seterusnya saya
ingin menjemput Yang Berhormat Kinabatangan.

12.30 tgh.

Dato’ Sri Bung Moktar bin Radin [Kinabatangan]: Terima kasih Tuan Yang di-
Pertua. Mendengar Titah Ucapan Seri Paduka Baginda Yang di-Pertuan Agong semasa
perasmian Dewan baru-baru ini, banyak isu yang telah disentuh. Antaranya bagaimana
isu memulihkan ekonomi, memerangi serangan COVID-19, melebarkan akses jalur lebar,
Perjanjian Malaysia (MA63), rumah mampu milik, sekolah daif, isu) kemiskinan,
peningkatan pengangguran dan sebagainya.

Saya ingin menyentuh beberapa perkara Tuan Yang di-Pertua iaitu berhubung
dengan Perjanjian Malaysia 1963 di antara empat ‘S’; Wilayah Semenanjung, Wilayah
Singapura, Wilayah Sarawak dan Wilayah Sabah dan akhirnya tinggal tiga wilayah;
Semenanjung, Sabah dan Sarawak. Melalui perjanjian itu sudah tentu banyak perkara
yang telah diberi penekanan.

Antaranya Kerajaan Persekutuan akan membangun negeri Sabah dan Sarawak.
Akan tetapi saya fokus kepada pembangunan di Sabah. Baru-baru ini kita telah
menyambut Hari Malaysia yang ke-58 Tuan Yang di-Pertua. Malangnya di Sabah semasa
menyambut Hari Malaysia ini banyak daerah tenggelam. Sampai hari ini hujan lebat masih
melanda di sekitar Kota Kinabalu dan banyak jalan telah terputus Tuan Yang di-Pertua,
tidak boleh dilalui. Jambatan runtuh, air bersih tidak boleh dibekalkan, elektrik putus.

[Beberapa Ahli berucap tanpa pembesar suara]
Dato’ Sri Bung Moktar bin Radin [Kinabatangan]: Apa ini, dengarlah.
Puan Teresa Kok [Seputeh]: Kerajaan negeri gagal.

Dato’ Sri Bung Moktar bin Radin [Kinabatangan]: Justeru itu saya minta
Kerajaan Persekutuan tunaikan janji kita. Bangun bersama-sama negeri Sabah dengan
negeri-negeri yang lain.

Tuan Nga Kor Ming [Teluk Intan]: Yang Berhormat, siapa Timbalan Ketua
Menteri Sabah ini?

Tuan Yang di-Pertua: Tolong jangan ganggu lah.

Dato’ Sri Bung Moktar bin Radin [Kinabatangan]: Jangan ganggu. Kalau tak
sedap dengar, tutup telinga. Nanti saya belasah ya [ketawa]. Oleh sebab itu Tuan Yang
di-Pertua, saya meminta Kerajaan Persekutuan, Menteri Kewangan, bantu kami selesai
masalah. Kementerian Air— bantu masalah. Sebab banjir ini berlaku apabila perparitan
tersumbat berpuluh-puluh tahun maka akan berlaku banjir sebab hujan tidak berhenti.

Demikian juga dengan soal-soal naik taraf sekolah daif. Dahulu sewaktu Barisan
Nasional, kita janji RM1 bilion. BN kalah, PH naik— kosong. Satu lagi yang saya pelik Tuan
Yang di-Pertua, saya ingin beritahu ialah waktu Kerajaan Barisan Nasional janji untuk
memanjangkan Lapangan Terbang Sandakan.

Naik Pakatan Harapan, potong. Tiba-tiba PRK Sandakan. Inilah Yang Berhormat
Bagan. Pergi Sandakan umum, dapat projek, lulus. Sampai sekarang tak ada— kosong.
Saya mahu kerajaan tunai janji ini. Antara Lapangan Terbang Tawau dan Sandakan.
Panjangkan. Jangan umum-umum. Inilah masalah kalau politik dendam, beginilah jadinya.
Apabila PH memerintah, projek baik pun dia potong. Last, last negara jadi miskin papa
kedana, tak tentu hala tuju. Ini semua disebabkan oleh Kerajaan Pakatan Harapan. Jadi
begini segala-galanya. Ekonominya musnah, rakyat menderita, terlalu main politik. Politik
yang tidak masuk akal.

Tuan Yang di-Pertua, saya juga ingin meminta kerajaan iaitu Kementerian Kerja
Raya. Berikan JKR Negeri Sabah pengiktirafan teknikal setaraf dengan negeri-negeri yang
lain. Jangan aniaya kami di Sabah. Mana boleh— Jabatan Kerja Raya Sabah mempunyai
beribu-ribu engineer yang qualified, yang ber-degree. Ada yang master macam-macam
tetapi tidak diiktiraf oleh Kerajaan Persekutuan sebagai satu jabatan teknikal yang
bertauliah. Saya minta Menteri Kerja Raya dari Sarawak tolong jangan jaga Sarawak
