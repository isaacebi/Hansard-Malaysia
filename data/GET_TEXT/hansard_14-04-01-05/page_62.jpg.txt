54 DR.21.09.2021

Melaka yang semakin sibuk dan tidak dapat menampung kapal-kapal laut bersaiz besar
yang memerlukan kedalaman lautan.

Sebagai yang terakhir, tiada gunanya Kerajaan Sabah yang baru ini
menggunakan slogan Sabah Maju Jaya jika hanya tinggal kata-kata slogan yang kosong.
Sabah tetap di tangga tercorot dan kita mempunyai rakyat yang paling miskin di Malaysia
iaitu sebanyak 23.9 peratus yang dicatatkan pada tahun 2016 dan sedikit pengurangan
pada tahun 2020 pada kadar 19.5 peratus daripada 3.9 juta orang penduduk negeri
Sabah. Itu sahaja daripada saya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kalabakan.

Sekarang saya jemput Yang Berhormat Igan.

3.13 ptg.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua.
Assalamualaikum warahmatullahi wabarakatuh dan salam sejahtera. Setinggi-tinggi
penghargaan dan terima kasih atas peluang serta kesempatan yang diberikan kepada
saya untuk mengambil bahagian dalam perbahasan pada hari ini. Menjunjung kasih juga
atas kebijaksanaan dan kearifan Yang di-Pertuan Agong dalam menyelesaikan kemelut
politik negara baru-baru ini.

Alhamdulillah seramai 114 orang Ahli Dewan Rakyat telah memberikan
kepercayaan kepada Yang Amat Berhormat Dato’ Sri Ismail Sabri bin Yaakob, Ahli
Parlimen Bera untuk menjadi Perdana Menteri ke-9. Tahniah Yang Amat Berhormat Dato’
Sri Ismail Sabri bin Yaakob dan tahniah juga kepada semua barisan Kabinet yang telah
dilantik.

Tuan Yang di-Pertua, konsep keluarga Malaysia yang diperkenalkan oleh Yang
Amat Berhormat Perdana Menteri dalam mengajak seluruh lapisan rakyat untuk bersama-
sama berganding bahu membawa keluar negara daripada kemelut COVID-19 dan
membangunkan negara merupakan satu pendekatan yang inklusif yang merentasi
sempadan agama, bangsa, kaum dan kefahaman politik.

Konsep ini memperlihatkan sikap prihatin serta nilai-nilai kasih sayang dalam
sebuah keluarga besar Malaysia dan ia sangat dekat di hati rakyat. Di sini peranan dan
komitmen setiap pemimpin dan ahli politik sangat penting. Jangan sampai kita menjadi
ketam yang mengajar anak berjalan lurus. Konsep keluarga Malaysia mengajak semua
ahli politik supaya berfikiran terbuka dan berlapang dada menerima, mencungkil
persamaan serta mengetepikan perbezaan.

Komitmen ini juga, komitmen kita semua sangat dituntut. Rakyat yang cukup
tertekan dengan kemelut pandemik sudah muak dengan sandiwara politik dan perebutan
kuasa. Cukuplah kita bertukar sampai tiga Perdana Menteri pasca pilihan raya umum ke-
14. Marilah kita fokus bekerja bersama rakyat sebagai sebuah keluarga Malaysia untuk
menjayakan agenda pemulihan negara.

Tuan Yang di-Pertua, demi menjunjung pendekatan keluarga Malaysia, sejarah
telah tercipta apabila kerjasama bipartisan di antara kerajaan dan pembangkang telah
dimeterai menerusi Memorandum Persefahaman Transformasi dan Kestabilan Politik
antara kerajaan dan Pakatan Harapan. la juga selaras dengan Titah Yang di-Pertuan
Agong sempena pembukaan sidang Dewan Rakyat kali ini. Transformasi yang
diperkenalkan kerajaan ini pastinya mampu mengetepikan segala perbezaan politik, sekali
gus memastikan pemulihan negara berjalan secara holistik dan inklusif.

Semua ahli politik harus meletakkan kepentingan rakyat dan negara mengatasi
segala-galanya. Kestabilan kerajaan dan kestabilan politik negara merupakan teras
kepada segala-galanya. Tanpanya, Malaysia bakal terjerumus ke dalam kemelut politik
dan ekonomi tidak berkesudahan yang akhirnya akan merugikan rakyat dan negara. Ini
juga sejajar dengan Titah Baginda Tuanku yang menyebut dengan jelas agar jangan sama
sekali kita meletakkan masa depan negara dan rakyat sebagai taruhan dalam percaturan
untuk mencapai agenda tertentu. Baginda juga menasihatkan Ahli-ahli Dewan Rakyat
supaya terus fokus kepada usaha memerangi COVID-19, demi keselamatan rakyat.
