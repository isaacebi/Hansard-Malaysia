72 DR.21.09.2021

Rakyat Sabah dan Sarawak amat mengharap sesuatu besar akan berlaku dengan
adanya gandingan dua kementerian ini dan adanya dua kementerian ini secara kebetulan
pula diduduki Yang Berhormat Menterinya dari Sabah dan Sarawak. Jikalau pada
pemerintahan PH dahulu, Yang Berhormat Menteri yang menduduki di Jabatan Perdana
Menteri Hal Ehwal Undang-undang Parlimen adalah dari Sabah iaitu dari Batu Sapi,
mendiang Datuk VK Liew.

Walaupun kurang daripada setahun menduduki kementerian berkenaan, Datuk
Liew Vui Keong dari Batu Sapi telah berjaya membentangkan satu usul pindaan
Perlembagaan 1(2). Saya tidak bercakap tentang berjaya atau tidak pada waktu itu, tetapi
sekurang-kurangnya mendiang Datuk VK Liew telah berjaya membuktikan kepada rakyat
Malaysia bahawa kesungguhan itu adalah amat penting untuk merealisasikan satu impian.

Oleh yang demikian, rakyat Sabah mengharapkan di dalam beberapa belas bulan
sahaja kerajaan ini tinggal agar Yang Berhormat Menteri yang ada sekarang ini dapat
mencontohi Yang Berhormat Menteri yang telah lalu yang telah membukti kesungguhan
untuk membentangkan sekali lagi- sekali pindaan Perlembagaan Perkara 1(2). Saya
yakin- saya yakin pada akan datang ini pindaan Perlembagaan ini akan dapat diluluskan
dengan adanya keikhlasan kesemua Ahli-ahli Parlimen di Dewan yang mulia ini.

Perkara kedua yang saya ingin sentuh satu janji yang termaktub di dalam clause
di dalam Perjanjian Malaysia iaitu ‘review’. Di dalam Perjanjian Malaysia itu ada dikatakan
satu review tentang pelaksanaan perjanjian ini hendaklah diadakan 10 tahun selepas ia
ditandatangani. Tun Abdul Razak pada ketika itu telah pun mengamanahkan Almarhum
Allahyarham Tun Dr. Ismail untuk membuat satu review tentang perjanjian ini. Akan tetapi,
kerana sesuatu yang tidak dapat dielakkan review itu tidak dapat dijalankan hinggalah ke
hari ini selepas 50 tahun berlalu tidak ada apa-apa tindakan yang dijalankan untuk
melaksanakan review tersebut.

Saya memohon kepada Menteri Hal Ehwal Sabah dan Sarawak dan juga Menteri
Undang-undang Parlimen agar di Dewan Parlimen ini dapat dilihatkan kepada rakyat
Malaysia perjanjian untuk review itu akan dapat dilaksanakan dan kalau boleh bentanglah
di Dewan yang mulia ini. Sekurang-kurangnya rakyat Malaysia tahu apakah benda yang
belum dilaksanakan. Kalaupun sudah dilaksanakan sejauh manakah keberkesanannya?
Sikit masa lagi.

Kedua, rakyat Sabah mengalu-alukan adanya tiga Timbalan Menteri dari Sabah
yang mana ketiga-tiga portfolio yang dipegang itu adalah berkait rapat dengan
pembangunan negeri Sabah. Setinggi-tinggi tahniah kepada Ahli Parlimen dari Sipitang,
Ahli Parlimen daripada Pensiangan dan juga Ahli Parlimen daripada Kimanis yang mana
masing-masing memegang portfolio pendidikan. Pendidikan amat perlu di Sabah daripada
segi fizikalnya yang mana memerlukan sentuhan daripada Kementerian Kerja Raya di
mana jalan raya di Sabah pun kurang separuh diaspal dan juga adanya kehadiran
Timbalan Menteri Kewangan dari Sabah. Ketiga-tiga mereka ini rakyat Sabah mohon agar
dapat bekerjasama untuk membina sesuatu kekuatan baharu demi pembangunan negeri
Sabah.

Apabila kita bercakap tentang sekolah kita tahu di sekolah di negeri Sabah ini ada
1,290 buah sekolah dan hampir separuhnya merupakan sekolah daif. Daripada hampir
separuh sekolah daif itu 90 telah diisytinarkan tidak dapat digunakan. Begitu juga dengan
jalan-jalan raya di Sabah, cuma 60 peratus yang sudah diaspal sepenuhnya.

Terakhir, doktor kesihatan. Kita menerima laporan baru-baru ini bahawa terdapat
100 orang doktor yang telah menolak untuk ditawarkan perkhidmatan di negeri Sabah dan
Sarawak. Ingin bertanya kepada Kementerian Kesihatan apakah cara kementerian untuk
menangani masalah ini.

Terakhir soal vaksinasi. Saya telah berhubung dengan beberapa pihak di negeri
Sabah. Soal vaksinasi di negeri Sabah berjalan dengan rancak walaupun terdapat banyak
masalah tetapi satu masalah yang perlu dilihat di sini merupakan sebuah masyarakat di
Sabah dikenali sebagai masyarakat ‘Palau’ ataupun masyarakat gipsi. Pernah
dibentangkan di dalam satu briefing kerana masalah gipsi ini di perairan kita, esok di
perairan Indonesia. Selepas itu di perairan Filipina.
