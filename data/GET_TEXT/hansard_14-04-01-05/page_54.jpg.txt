46 DR.21.09.2021

Timbalan Yang di-Pertua [Dato’ Mohd Rashid Hasnon]: Baik. Ahli-ahli Yang
Berhormat, saya menerima laporan jumlah sekarang telah melebihi 26 orang. Ada 27
orang... [Tepuk] Terima kasih Ahli-ahli Yang Berhormat.

Sekarang kita sambung perbahasan dengan menjemput Yang Berhormat
Kampar, kemudian diikuti oleh Yang Berhormat Libaran, kemudian Yang Berhormat
Kalabakan, kemudian Yang Berhormat Igan. Tadi disebut Yang Berhormat Bintulu tetapi
digantikan dengan Yang Berhormat Igan. Kemudian Yang Berhormat Sungai Buloh,
kemudian Yang Berhormat Jerai. Dipersilakan Yang Berhormat Kampar.

2.37 ptg.

Tuan Su Keong Siong [Kampar]: Tuan Yang di-Pertua, salam sejahtera kepada
Ahli-ahli Yang Berhormat. Saya mengucapkan terima kasih atas peluang untuk mengambil
bahagian dalam perbahasan Menjunjung Kasih Titah Kebawah Duli Yang Maha Mulia Seri
Paduka Baginda Yang di-Pertuan Agong, yang berlaku pada 13 September 2021,
sempena Istiadat Pembukaan Parlimen, Keempat Belas, Penggal Keempat.

Tuan Yang di-Pertua, pada hari ini, negara kita sedang menghadapi pandemik
COVID-19 yang melanda negara bermula awal Mac 2020 yang lalu iaitu lebih daripada 19
bulan yang lalu. Kerajaan telah menubuhkan Majlis Keselamatan Negara yang telah
diterajui oleh Yang Amat Berhormat Perdana Menteri sekarang dan juga penyelaras
melaksanakan Program Imunisasi COVID-19 Kebangsaan (PICK) untuk menangani
pandemik ini. Namun begitu, rakyat Malaysia masih khuatir apabila kadar jangkitan masih
tidak menurun walaupun hampir 80 peratus rakyat dewasa telah menerima suntikan
vaksin COVID-19 melalui program PICK yang dilaksanakan oleh kerajaan.

Duli Yang Maha Mulia Yang di-Pertuan Agong juga telah bertitah bahawa kita
tidak harus leka dan kerajaan hendaklah terus berusaha untuk menurunkan kes jangkitan
harian COVID-19 dan mencapai imuniti kelompok dengan seberapa segera. Baginda turut
bertitah bahawa satu strategy whole-of-society effort perlu dipergiatkan dengan naratif
komunikasi yang lebih berkesan.

Saya menjunjung kasih Titah Yang di-Pertuan Agong yang amat tepat sekali. Kita
harus mengetepikan persengketaan politik dan menumpukan perhatian dan komitmen
sepenuhnya demi kebaikan negara dan juga mempergiatkan lagi usaha untuk memerangi
wabak COVID-19 ini.

Dalam hal ini, saya menerima baik pelaksanaan Memorandum Persefahaman
(MoU) Transformasi dan Kestabilan Politik antara pihak kerajaan dan pembangkang yang
telah dimeterai pada minggu yang lalu. Dengan termeterainya MoU ini, kedua-dua pihak
dapat memberi kerjasama yang lebih erat dan baik demi kebaikan rakyat jelata. Saya juga
yakin segala penambahbaikan urus tadbir kerajaan dan sistem Demokrasi Berparlimen
adalah demi kebaikan negara yang tercinta ini.

01440

Selanjutnya, segala peruntukan yang akan disalurkan kepada Ahli Parlimen
Pembangkang akan memanfaatkan pengundi-pengundi kawasan masing-masing dan
agar kita dapat memberi tumpuan untuk memberi bantuan kepada rakyat yang amat
terkesan dan terjejas akibat penularan pandemik COVID-19 ini. Ramai yang telah
kehilangan pekerjaan ataupun terputus punca pendapatan. Sebagai wakil rakyat, kita
harus prihatin dan membantu meringankan beban mereka dengan memberi segala
bantuan yang kita mampu.

Tuan Yang di-Pertua, saya ingin menyentuh satu perkara yang sering
dibangkitkan oleh saya dalam Dewan yang mulia ini sejak beberapa persidangan yang
lalu iaitu isu berkenaan keperluan yang mendesak untuk pembinaan sebuah hospital
kerajaan yang baharu di kawasan Kampar.

Walaupun demikian, sehingga hari ini jawapan yang telah diberikan oleh pihak
kerajaan adalah amat tidak memuaskan kerana setiap kali kami hanya diberitahu bahawa
pihak Kementerian Kesihatan masih dalam proses mengenal pasti tapak ataupun lokasi
