82 DR.21.09.2021

Dato’ Syed Abu Hussin bin Hafiz Syed Abdul Fasal [Bukit Gantang]:
Sepatutnya Yang Berhormat Pagoh tidak dilabel sebagai pengkhianat kerana beliau
bukan pengkhianat tetapi hakikatnya adalah penyelamat negara daripada kekosongan
Perdana Menteri yang ditinggalkan oleh Yang Berhormat Langkawi. Yang Berhormat
Pagoh patut diangkat sebagai wira apabila beliau mengambil alih tampuk pentadbiran
kerajaan, beliau menjadi Perdana Menteri ketika COVID-19 mula melanda negara.

[Tuan Yang di-Pertua mempengerusikan Mesyuarat]

Yang Berhormat Pagoh berani dan sanggup mencari dana kewangan bagi
menangani masalah COVID-19 dengan membelanjakan sebanyak RM530 bilion untuk
membantu rakyat, walhal sebelum itu Kerajaan Pakatan Harapan pimpinan Yang
Berhormat Langkawi, Yang Berhormat Menteri Kewangannya Yang Berhormat Bagan
mengatakan kerajaan tidak punya wang. Kononnya hutang negara sudah mencecah RM1
trilion sehinggakan buat kali pertama dalam sejarah pentadbiran negara Malaysia, pihak
kerajaan terpaksa mewujudkan tabung bagi memohon sumbangan daripada rakyat
kepada kerajaan.

Tuan Yang di-Pertua: Masa sudah tamat Yang Berhormat. Pendekkan, ya.

Dato’ Syed Abu Hussin bin Hafiz Syed Abdul Fasal [Bukit Gantang]: Dua,
dua perenggan lagi. Dalam suasana ugutan untuk menjatuhkan kerajaan, Yang
Berhormat Pagoh muncul sekali lagi sebagai wira apabila beliau bersedia untuk
meletakkan jawatan Perdana Menteri dan mencadangkan Yang Berhormat Bera sebagai
calon Perdana Menteri Ke-9.

Yang Berhormat Bera telah menyambung legasi kepimpinan Yang Berhormat
Pagoh bagi menyelamatkan negara. Setinggi-tinggi tahniah Yang Amat Berhormat Bera
yang sanggup mengambil alih tampuk kepimpinan kerajaan demi kepentingan rakyat dan
berusaha mewujudkan kestabilan politik.

Tuan Yang di-Pertua, tidak perlulah kita mengocak dan mengeruhkan lagi
suasana Dewan yang mulia ini semata-mata mencari jalan pintas untuk menjadi Perdana
Menteri dan Menteri Kabinet. Tunggulah sehingga PRU ke-15 yang akan datang tidak
lama lagi.

Tuan Khalid bin Abd Samad [Shah Alam]: Ya, sepertimana Yang Berhormat
Pagoh tunggu ya. [Ketawa]

Dato’ Syed Abu Hussin bin Hafiz Syed Abdul Fasal [Bukit Gantang]: Saya
cadangkan supaya Ahli-ahli Yang Berhormat memberikan sokongan sepenuhnya kepada
Yang Berhormat Bera sebagai Perdana Menteri supaya beliau dapat mentadbir kerajaan
dengan stabil sehingga PRU ke-15. Semoga negara dan rakyat Malaysia terus diberkati
dan dianugerahi oleh Allah SWT dengan taufik dan hidayah, aman sentosa serta hidup
bersatu padu di bawah lindungan-Nya. Saya menjunjung kasih titah Duli Yang Maha Mulia
Seri Paduka Baginda Yang _ di-Pertuan Agong. Wabillahitaufiq walhidayah,
wassalamualaikum warahmatullahi wabarakatuh.

Tuan Yang di-Pertua: Terima kasih Yang Berhormat.

Tuan Karupaiya a/l Mutusami [Padang Serai]: Sudah jadi katak, janganlah puji
katak lagi.

Tuan Yang di-Pertua: Seterusnya Yang Berhormat Kota Kinabalu. Sembilan
minit. Sembilan.

5.33 ptg.

Tuan Chan Foong Hin [Kota Kinabalu]: Okey. Terima kasih kepada Tuan Yang
di-Pertua. Terima kasih Tuan Yang di-Pertua. So, hari ini merupakan Pesta Tanglung yang
dirayakan oleh masyarakat Tionghoa dan saya merayakan Pesta Tanglung di Kuala
