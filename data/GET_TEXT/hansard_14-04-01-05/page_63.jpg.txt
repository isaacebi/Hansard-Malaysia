DR.21.09.2021 55

Tuan Yang di-Pertua, saya juga turut gembira bila mana perkara berkenaan
Perjanjian Malaysia 1963 dimasukkan dalam memorandum persefahaman seperti yang
disepakati oleh kerajaan dan Pakatan Harapan. Ini jelas menunjukkan bahawa isu ini yang
melibatkan tuntutan hak Sarawak dan Sabah seperti yang termaktub di dalam Perjanjian
Malaysia 1963 wajar diberi keutamaan dan menjadi agenda yang penting.

Oleh itu, saya mohon kepada Yang Berhormat Menteri yang bertanggungjawab
supaya isu-isu tertunggak dan belum selesai dapat diselesaikan secara tuntas atau,
dengan izin, once and for all, Perjanjian Malaysia 1963 merupakan asas kepada
Perlembagaan Persekutuan 1963 dan asas kepada pembentukan Persekutuan Malaysia.
Asas ini harus dihormati agar semangat federalisme terus kukuh demi mencapai
Wawasan Kemakmuran Bersama.

Tuan Yang di-Pertua, kemudahan capaian internet sudah menjadi satu keperluan
dalam menjalankan aktiviti dalam kehidupan harian, apalagi ketika pandemik COVID-19
ini. Malangnya liputan internet terutama di seluruh kawasan luar bandar di negeri Sarawak
termasuk di kawasan Parlimen Igan masih lagi mendukacitakan. Malah isu liputan internet
yang lemah bukan perkara baru di kawasan saya. la menjadi rungutan di kalangan
usahawan online, guru-guru dan pelajar yang terlibat dalam pengajaran dan pembelajaran
dari rumah. Malah isu mengenainya pernah viral di Parlimen saya baru-baru ini apabila
tiga orang pelajar di Kampung Sawai Matu terpaksa mengikuti PdPR di dalam bot di dalam
sungai dalam keadaan hujan lebat untuk mendapatkan liputan internet.

Oleh itu Tuan Yang di-Pertua, saya ingin memohon kepada Kementerian
Komunikasi dan Multimedia supaya dapat mengambil tindakan pantas agar masalah
capaian internet di kawasan luar bandar di Sarawak dapat ditangani segera. Kementerian
juga harus ingat bahawa pembinaan menara telekomunikasi sahaja, tidak dapat
menyelesaikan masalah liputan internet jika syarikat telekomunikasi enggan menyediakan
perkhidmatan. Isu ini perlu ditangani bersama oleh kementerian dan syarikat telco yang
sepatutnya menyediakan perkhidmatan.

Tuan Yang di-Pertua, kes positif COVID-19 di Sarawak pada masa ini masih tinggi
dengan Varian Delta menjadi varian yang dominan. Sejak tiga minggu yang lalu kes positif
COVID-19 di kawasan saya, Parlimen Igan khususnya daerah Matu dan Daro naik secara
mendadak dan drastik sekali dengan kes positif berlaku setiap hari. Pada masa ini mereka
yang didapati positif COVID-19 akan dihantar ke Pusat Kuarantin dan Rawatan COVID-
19 Berisiko Rendah atau PKRC di Sibu dan Mukah yang memakan masa tiga jam
perjalanan. Keadaan ini amat menyusahkan mereka.

01520

Oleh itu saya memohon Kementerian Kesihatan supaya dapat menyediakan
PKRC di Daerah Matu dan Daro untuk memudahkan pesakit mendapat rawatan dan
pengawasan rapi. Ini juga sebagai langkah kesiapsiagaan bagi menghadapi peningkatan
kes pada masa hadapan, lebih-lebih pandemik COVID-19 akan menjadi endemik.

Tuan Oscar Ling Chai Yew [Sibu]: Yang Berhormat Igan. Yang Berhormat Igan.
Yang Berhormat Sibu sini.

Tuan Haji Ahmad Johnie bin Zawawi [Igan]: Yang bermakna kita akan sentiasa
hidup bersama-sama dengan...

Tuan Oscar Ling Chai Yew [Sibu]: Yang Berhormat Sibu sini, boleh mencelah,
kah?

Tuan Haji Ahmad Johnie bin Zawawi [Igan]: ...Virus COVID-19 sepanjang
masa. Menjadi harapan agar Kementerian Kesihatan...

Tuan Oscar Ling Chai Yew [Sibu]: Yang Berhormat Igan.

Tuan Haji Ahmad Johnie bin Zawawi [Igan]: ...Dapat mewujudkan PKRC ini
secepat mungkin demi memberi kemudahan kepada pesakit. Tuan Yang di-Pertua...

Tuan Oscar Ling Chai Yew [Sibu]: Yang Berhormat Igan, Yang Berhormat Sibu
sini.

Tuan Haji Ahmad Johnie bin Zawawi [Igan]: Minta maaf, masa tidak...
