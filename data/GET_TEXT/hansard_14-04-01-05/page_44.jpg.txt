36 DR.21.09.2021

menyelesaikan masalah ini? Apakah kementerian bersedia untuk menambah guru-guru
kaunseling di sekolah-sekolah dalam mendepani permasalahan psikologi dan emosi
anak-anak?

Satu perkara yang amat penting sebelum sekolah dibuka secara fizikal supaya
pemegang taruh rela hari dan suci perasaan menghantar anak-anak mereka bersekolah
secara fizikal. Apakah kementerian telah menyediakan satu lakaran menyeluruh
bagaimana pendidikan dilaksanakan? Wajarkah kementerian menyediakan peta
pembelajaran, road map, yang tepat dan menyeluruh dalam memastikan pendidikan
dapat dilaksanakan mengikut dasar dan hala tuju yang jelas? Sekiranya ada, adakah road
map yang telah dirangka itu telah dimaklumkan kepada ibu bapa agar mereka yakin dan
bersedia menghantar anak-anak mereka ke sekolah secara fizikal?

Tuan Cha Kee Chin [Rasah]: Yang Berhormat Tampin.

Tuan Muhammad Bakhtiar bin Wan Chik [Balik Pulau]: Mohon mencelah?
Datuk Dr. Hasan bin Bahrom [Tampin]: Tuan Yang di-Pertua...

Tuan Cha Kee Chin [Rasah]: Mohon mencelah, isu yang sama.

Tuan Muhammad Bakhtiar bin Wan Chik [Balik Pulau]: Boleh mencelah.
Boleh?

Tuan Cha Kee Chin [Rasah]: Siapakah dulu?

Tuan Muhammad Bakhtiar bin Wan Chik [Balik Pulau]: Boleh ya? Baru-baru
ini Yang Berhormat Tampin, Kementerian Pengajian Tinggi menyatakan bahawa terdapat
kajian yang menyatakan 78.14 peratus pelajar IPT tidak berasa tertekan dengan PdPR
secara dalam talian. Saya hendak tanya kajian ini dijalankan di mana? Siapakah
responden? Berapa ramaikah responden? Kita dengar banyak rungutan pensyarah-
pensyarah yang menyatakan bahawa pelajar-pelajar mereka tertekan. Jadi, kita hendak
detil daripada KPT tentang kajian ini. Sekian, terima kasih.

Tuan Cha Kee Chin [Rasah]: Yang Berhormat Tampin.

Datuk Dr. Hasan bin Bahrom [Tampin]: Terima kasih Yang Berhormat Balik
Pulau dan apa yang dinyatakan oleh Yang Berhormat Balik Pulau dalam ucapan saya.

Tuan Cha Kee Chin [Rasah]: Yang Berhormat Tampin sedikit sahaja.
Datuk Dr. Hasan bin Bahrom [Tampin]: Masa saya sikit.

Tuan Cha Kee Chin [Rasah]: Tidak apa, sikit sahaja. Isu yang sama Yang
Berhormat. Sudah berdiri.

Datuk Dr. Hasan bin Bahrom [Tampin]: Tuan Yang di-Pertua.

Tuan Cha Kee Chin [Rasah]: Tidak. Sikit sahaja Yang Berhormat, topik yang
sama, bolehlah.

Tuan Yang di-Pertua: Yang Berhormat Rasah, dia tidak bagi.
Tuan Cha Kee Chin [Rasah]: Okey.

Datuk Dr. Hasan bin Bahrom [Tampin]: Isu kedua yang hendak saya
bangkitkan, perkara yang berkait dengan pembangunan luar bandar yang disinggung
secara jelas dalam titah Duli Yang Maha Mulia Yang di-Pertuan Agong pada Perkara 46.

Semua rakyat terkesan dengan serangan pandemik COVID-19. Masyarakat luar
bandar tidak terkecuali, sekali pun mereka mempunyai tanah untuk diusahakan seperti
bercucuk tanam, sayur-sayuran ataupun tanaman lain bagi menampung keperluan harian
keluarga mereka.

Namun terdapat juga di kalangan mereka sememangnya berkerjaya bercucuk
tanam. Tanahlah menjadi sumber pendapatan. Bercucuk tanam telah menjadi rutin kerja
mereka harian. Mereka terus berusaha untuk melaksanakan tanggungjawab tersebut.
Namun hasil yang mereka usahakan tidak dapat dijual ataupun dipasarkan kerana
semuanya dibatasi oleh pergerakan.
