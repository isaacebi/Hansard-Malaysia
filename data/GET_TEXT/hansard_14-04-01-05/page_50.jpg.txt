42 DR.21.09.2021

01250

Tuan Yang di-Pertua, bagi saya SOP harus diperkemas dan diperincikan sebaik
yang mungkin. Penyampaian maklumat kepada rakyat harus lebih telus dan efektif. Sistem
pengesanan wabak atau FTTIS harus diperkasakan. Aplikasi berkaitan sistem seperti
mySejahtera juga harus memenuhi kehendak pengguna. Saya hairan sekarang kita sudah
fungsi check out, tetapi saya tidak faham apa fungsi sebenarnya. Mungkin pihak kerajaan
kena jelaskan kerana ada yang check-in tetapi tidak check out berhari-hari. Apakah
sebenarnya makna check out itu? Sektor kesihatan awam wajib diberikan perhatian dan
diperkukuhkan.

Perkara yang ketiga Tuan Yang di-Pertua yang ingin saya sebutkan ialah
berkenaan dengan Projek Demonstrasi 5G (5GDP).

Saya terpanggil untuk membangkitkan ini kerana sementara saya faham bahawa
pelaksanaan rangkaian 5G ini dikatakan sebagai satu lompatan saujana ataupun the next
quantum leap untuk ekonomi dan juga untuk rakyat Malaysia. Namun saya agak skeptical
terhadap beberapa perkara dan mohon penjelasan kerajaan.

Pertama, dari mana sumber kewangan Digital Nasional Berhad sebagai syarikat
bertujuan khas Kerajaan Malaysia dan pemborong tunggal rangkaian- single wholesale
network, bagaimanakah untuk membiayai pelaksanaan infrastruktur dan rangkaian 5G di
seluruh negara yang bernilai berbelas bilion Ringgit dalam tempoh 10 tahun?

Kedua, saya difahamkan antara tahun 2021 hingga 2024, kos operasi DNB ialah
RM6.1 bilion. Setelah ditolak anggaran keuntungan, RM2.1 bilion hasil perjanjian borong
dengan pembekal rangkaian mudah alih, maka terdapat kekurangan RM4 bilion dalam
keadaan pandemik dan juga ekonomi yang muram. Apakah kekurangan ini sangat
berisiko dan boleh menjejaskan kelancaran pelaksanaan rangkaian 5G?

Ketiga, siapakah yang menanggung kekurangan itu? Sekiranya pihak DNB gagal
untuk mendapatkan pembiayaan kewangan, adakah pihak kerajaan?

Keempat, mengapa kerajaan harus mewujudkan entiti baharu bagi membantu
inisiatif ini sedangkan kerajaan mempunyai pegangan saham dalam syarikat-syarikat
telekomunikasi yang sedia ada. Apakah kemampuan dan kelebihan yang ada pada DNB
untuk memastikan perjalanan berjalan lancar melalui pemborong tunggal rangkaian?

Bagi saya Tuan Yang di-Pertua, jelas pendekatan ini akan mencetuskan polemik
monopoli pasaran yang mungkin membawa kerugian. Banyak negara yang menggunakan
pendekatan yang sama dan telah menggugurkannya kerana masalah rollout delays
ataupun kelewatan dalam penyampaian seperti Kenya, Rusia, Afrika Selatan, Belarus dan
juga Mexico.

Kelima yang terakhir, saya mohon pihak kerajaan memperincikan peruntukan
RM11 bilion yang diberikan kepada Syarikat Ericsson, memandangkan pendekatan ini
memperuntukkan sejumlah besar dana kepada satu pihak. Kita bimbang menimbulkan
banyak persoalan. Saya mohon penjelasan, sebelum kita memberikan apa-apa kritikan
ataupun teguran.

Tuan Yang di-Pertua, sebagai rumusannya, saya telah membangkitkan soal
Demokrasi Berparlimen, COVID-19 dan juga 5G. Saya mohon penjelasan daripada pihak
kerajaan semuanya wajib dilaksanakan dengan tata kelola yang terbaik, dengan penuh
bertanggungjawab, ketelusan demi rakyat dan negara.

Akhirnya lirik lagu daripada arwah seniman SM Salim, “Inikah dia lakonan hidup,
di pentas dunia insan berpura. Tipu dan daya pencapai maksud, budi dan harta
merangkum noda.”

Sekian terima kasih. Assalamualaikum warahmatullahi wabarakatuh.

Tuan Yang di-Pertua: Terima kasih Yang Berhormat Ledang. Seterusnya Yang
Berhormat Lubok Antu, silakan.
