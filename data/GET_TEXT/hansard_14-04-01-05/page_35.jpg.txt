DR.21.09.2021 27

Timbalan Menteri Kerja Raya [Datuk Arthur Joseph Kurup]: Selamat pagi dan
salam sejahtera. Tuan Yang di-Pertua, terima kasih kepada Yang Berhormat Bachok
kerana mengemukakan soalan ini.

Untuk makluman Ahli Yang Berhormat, cadangan Projek Jalan Universiti Malaysia
Kelantan (UMK) Bypass dan juga jalan Jelawat Bypass di Bachok, Kelantan tidak ada
dalam perancangan di bawah Pelan Pembangunan Rangkaian Jalan Raya atau Highway
Network Development Plan (HNDP) 2030. Kementerian ini juga mendapati bahawa
kedua-dua projek ini tidak ada dalam senarai keutamaan projek yang dipohon oleh negeri
Kelantan untuk Rolling Plan 1 atau Rolling Plan 2 di bawah Rancangan Malaysia Ke-12.

Bagi cadangan projek jalan Jelawat Bypass, kementerian ini mendapati bahawa
cadangan jalan pintas ini akan menghubungkan antara dua buah jalan negeri iaitu
menghubungkan jalan D14 dengan D141. Oleh yang demikian, daripada segi hierarki
jalan, kementerian ini berpandangan bahawa cadangan untuk jalan ini lebih sesuai
dilaksanakan oleh kerajaan negeri.

Manakala bagi cadangan Projek Jalan Universiti Malaysia Kelantan Bypass yang
menghubungkan Jalan Persekutuan FT189 dan juga Jalan Negeri D141, maka
kementerian ini boleh mempertimbangkan dan akan meneliti dengan lebih lanjut
cadangan ini sekiranya dimohon dalam Rolling Plan yang akan datang dan akan
dipertimbangkan untuk diangkat kepada agensi pusat, jika memenuhi syarat dan
keperluan teknikal untuk dilaksanakan. Sekian dan terima kasih.

Tuan Yang di-Pertua: Terima kasih Yang Berhormat Timbalan Menteri. Soalan
tambahan satu.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Yang di-Pertua dan Yang Berhormat Timbalan Menteri atas jawapan yang diberikan. Saya
amat berharap supaya kedua-dua projek jalan raya ini dapat dijalankan dengan kerjasama
di antara Kerajaan Pusat dan negeri.

Untuk pengetahuan Tuan Yang di-Pertua dan Yang Berhormat Timbalan Menteri,
kesesakan trafik di Pekan Jelawat hari ini dijangka akan terus meningkat pada masa akan
datang akibat pembangunan yang semakin pesat seperti pembinaan Bandar Baru
Jelawat, pusat pengajian UMK dan terbaharu, pembinaan Hospital Bachok yang dijangka
siap dua tahun lagi. Oleh itu, sememangnya perlu ada beberapa buah jalan alternatif bagi
menyuraikan kesesakan yang amat sangat sama ada yang sedia ada ataupun akan
datang.

Soalan tambahan saya, adakah kerajaan bercadang untuk membina jalan
alternatif baharu dari Kampung Rusa, Jelawat ke Kampung Budi-Tawang? Pembinaan ini
selain daripada maksud penyuraian trafik di Pekan Jelawat tadi yang lebih efisien, ia juga
akan memendekkan perjalanan dari Besut dan Pasir Puteh ke Lapangan Terbang
Pengkalan Chepa. Terima kasih.

Tuan Yang di-Pertua: Terima kasih. Silakan Yang Berhormat.

Datuk Arthur Joseph Kurup: Terima kasih Yang Berhormat Bachok.
Kementerian mengambil maklum tentang perancangan pembangunan yang sedang
dilaksanakan di kawasan yang disebutkan tadi iaitu Mukim Jambal, Mukim Beris Kubor
Besar dan juga Mukim Rusa. Maka dengan itu, kementerian sedang membuat
perancangan untuk mengurangkan kesesakan jalan yang dijangka akan meningkat dalam
tahun-tahun yang akan datang.

Semakan di peringkat kementerian mendapati bahawa sekarang ini ada
cadangan untuk membina jalan Jelawat Bypass dari Mukim Rusa ke Mukim Jembal
melalui Beris Kubor Besar iaitu selari dengan perancangan yang ada sekarang untuk
projek Lebuhraya Pantai Timur 3 (LPT3). LPT3 ini sedang dalam peringkat kajian awal
yang melibatkan skop kerja seperti light detection and ranging, ground survey, soil
investigation, environmental impact assessment study, social impact assessment utility
mapping, building information modeling dan juga traffic study.

Kajian awal ini dijangka akan siap sepenuhnya pada bulan April 2022 dan
pembentangan laporan penuh dapatan kajian awal kepada agensi pusat dijangka pada
