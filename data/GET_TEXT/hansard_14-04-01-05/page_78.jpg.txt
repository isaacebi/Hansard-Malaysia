70 DR.21.09.2021

Tuan Yang di-Pertua, dalam melestarikan semangat ‘Keluarga Malaysia’ ini, Yang
Amat Berhormat Perdana Menteri telah meletakkan KPI kepada semua Menteri dan
Timbalan Menteri- memberikan tempoh 100 hari untuk menunjukkan prestasi mereka
yang sebenar. Kita harap mereka ini boleh mencapai matlamatnya. Sekarang sudah
berlalu 30 hari, tinggal lagi 70 hari.

Pada rakan-rakan Menteri dan juga Timbalan Menteri agar mereka dapat
membuktikan hasrat yang telah dinyatakan oleh Yang Amat Berhormat Perdana Menteri.
Kita hendak ingatkan juga kepada Yang Berhormat Menteri dan Timbalan Menteri ini,
bukan sahaja Yang Amat Berhormat Perdana Menteri memerhatikan tetapi juga rakyat
ramai turut memberi perhatian.

Tuan Yang di-Pertua, saya juga mengharapkan agar Yang Berhormat Menteri-
menteri kita dapat mengagihkan juga kerja-kerja di kementerian kepada Timbalan-
timbalan mereka agar kepada Timbalan-timbalan mereka dapat berprestasi dengan baik.
Kalau tidak, mana mungkin kalau agihan kuasa tidak diberikan, sudah pastilah pencapaian
mereka tidak sampai ke mana.

Tuan Yang di-Pertua, saya ingin bertanya kepada kerajaan, cabaran ujian yang
Allah SWT- beri pada kita ini amat payah untuk kita lalui, bukan senang untuk Menteri dan
Timbalan Menteri mencapai hasrat yang dikehendaki oleh Yang Amat Berhormat Perdana
Menteri. Walau bagaimanapun, ada beberapa perkara yang saya ingin tanya kepada
kerajaan.

Sejauh manakah kemampuan kerajaan dalam menangani kuasa beli rakyat yang
semakin merosot? Hari ini kita lihat kenaikan harga barang seolah-olah tidak ada
penghujungnya. Bermula dengan kenaikan harga ayam, telur dan hari ini sayur-sayuran
pula yang tak patutnya mengalami kenaikan kerana negara kita banyak bekalan sayur-
sayuran ini. Masalahnya tidak boleh dipasarkan. Masalahnya pula harga makin
meningkat. Mengapakah ini berlaku? Kita berharap pihak kerajaan dapat menangani isu
ini.

Apakah alasan pihak Kementerian Pendidikan dalam hendak memanjangkan
tempoh persekolahan ke 20 Mac 2022 untuk tahun persekolahan tahun 2021? Sedangkan
sebelum ini pihak kementerian khususnya Yang Berhormat Menteri menyatakan sistem
pendidikan, sistem pembelajaran di sekolah-sekolah kita berjalan dengan baik.

Tambahan pula, kementerian Yang Berhormat Menteri telah memaklumkan ketika
keputusan SPM 2020 dahulu mengatakan yang terbaik jika dibandingkan lima tahun
sebelum ini. Sebahagian daripada sekolah pun mungkin sekarang akan menghabiskan
sukatan pelajaran mereka. Tiba-tiba hendak disambung balik tempoh pembelajaran di
sekolah. Atas alasan apa kementerian tiba-tiba memanjangkan tempoh persekolahan ini.
Ini sudah pasti akan membebankan para guru dan para pegawai kita di peringkat
pelaksana.

Tuan Yang di-Pertua, saya juga ingin bertanya dan memohon kepada pihak
kerajaan agar memberikan sedikit kemudahan pendaftaran kelahiran bagi anak-anak
masyarakat Orang Asli kita, knhususnya mereka yang masih menjalani kehidupan pindah-
randah di kawasan-kawasan pedalaman dan di luar-luar bandar, khususnya di kawasan
Parlimen Jerantut yang meliputi kawasan Hutan Taman Negara. Mudahkanlah sedikit cara
pendaftaran. Mereka ini bukan pergi ke mana pun.

Mengapa kita perlu hendak tahu sejarah keluarga mereka melalui penemuan ahli-
ahli keluarga sedangkan ahli keluarga mereka ini mungkin berselerak dalam hutan di
seluruh negara. Kalau ini tidak dapat kita mudahkan untuk mengesahkan kelahirannya,
mungkin pada saya memadai dengan kita ambil pengesahan daripada Tok Batin atau
pemimpin-pemimpin setempat mereka. Cukuplah, tak payah lagi hendak cari maklumat-
maklumat yang panjang yang tidak membolehkan kelahiran mereka didaftarkan. Bila
kelahiran tak dapat didaftarkan, sudah pastilah perkara-perkara seperti kemudahan-
kemudahan lain mereka tidak dapat dilaksanakan.

Yang terakhir Tuan Yang di-Pertua, oleh sebab masa sudah tiada, saya hendak
bertanya kepada Kementerian Perusahaan Perladangan dan Komoditi. Apakah status
pelaksanaan  peruntukan Koridor Lateks Wilayah Timur? Bagaimanakah
pelaksanaannya? Adakah hasil lateks negara ini dapat ditingkatkan 10 peratus
