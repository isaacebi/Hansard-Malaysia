DR.21.09.2021 79

boleh menghalalkan amalan ini. Jangan kubur kita dikencingkan oleh anak cucu kerana
merosakkan prinsip ini.

Tuan Yang di-Pertua, merujuk titah baginda, “biduk lalu kiambang bertaut’. Bijak
pandai berkata, “kadang-kadang kita memaafkan seseorang bukan kerana dia betul tetapi
kerana kita sayangkan silaturahim”. Kita bekerjasama melalui MoU ataupun Memorandum
Persefahaman bukan kerana di sebelah sana betul, namun akur kepada seruan Yang di-
Pertuan Agong dan demi kepentingan rakyat terbanyak.

Kerajaan yang bersalah kepada rakyat perlu meminta maaf kepada rakyat dengan
cara bersungguh. Dalam erti kata sebenar, membetulkan keadaan. Sudahlah rakyat
menderita akibat pandemik yang melanda, kerajaan pula bertukar-tukar memburukkan
lagi kehidupan rakyat dengan polisi-polisi yang tidak menentu, melompat-lompat hingga
beruk pun terperanjat.

Kejayaan negara mencapai status kadar terpantas vaksin di dunia adalah berita
gembira. Namun kelewatan enam bulan program vaksin telah mengakibatkan 23,443
kematian. Kematian, kesan yang tidak boleh diterbalikkan hakikatnya. Benar kata
cendekiawan, dengan izin “do the right thing right at the very first time”. Kesilapan yang
berlaku mungkin berpunca semasa COVID-19 menggila, Ahli-ahli Parlimen di sebelah
sana sibuk tawar menawar berjual beli harga diri sehingga terkesampingkan keutamaan.

Yang Berhormat Tangga Batu juga ingin menyinggung seperti yang diutarakan
oleh Yang Berhormat Lembah Pantai, mengapa Ahli Parlimen, kami tidak mendapat
dengan izin, first hand info tentang siapa yang meninggal akibat COVID-19 di kawasan
Parlimen. Sekurang-kurangnya, kami dapat membuat langkah-langkah segera membantu
apa yang patut kepada keluarga si mati.

Saya juga ingin menyentuh sekali lagi tentang kesungguhan kita memartabatkan
Bahasa Kebangsaan. Saya melihat dan mendengar masih ramai Ahli Parlimen
menggunakan bahasa Inggeris dengan tanpa meminta izin dari Dewan. Mengikut fasal 8,
bahasa rasmi Majlis adalah bahasa Malaysia. Kita juga ada melihat Menteri-menteri
menggunakan bahasa Inggeris yang kurang fasih dan menjadi bahan lawak netizen di
TikTok. Kita tidak perlu malu kerana English is not our mother tongue. Maybe it is our
father tongue, dengan izin. Adalah lebih wajar kita gunakan bahasa kebangsaan dan boleh
memanfaatkan khidmat penterjemah dan membuka lebih peluang pekerjaan.

Isu-isu kawasan. Pertama, saya ingin mengulangi isu kawasan yang pernah saya
utarakan pertengahan tahun 2020 iaitu mengenai jalan persekutuan daripada Bulatan
Klebang ke simpang Tangga Batu dan sebaliknya yang semakin teruk keadaannya. Pada
belanjawan yang lepas, Menteri menyatakan peruntukan untuk jalan tersebut adalah
RM340 ribu daripada peruntukan RM1.54 juta dan RM340 ribu itu digunakan untuk FT005
seksyen 229 hingga seksyen 230. Peruntukan itu hanya untuk penyelenggaraan rutin dan
dilaksanakan oleh syarikat selia selenggara.

Penduduk Tangga Batu terutamanya di DUN Pantai Kundor adalah golongan
nelayan. Mereka selalu menaiki bot. Kita tahu bagaimana naik bot laju dari lautan
melambung-lambung dan terhentak-hentak.

01720

Ini tidak jauh bezanya apabila melalui jalan raya utama di kawasan DUN Pantai
Kundor itu dalam Parlimen Tangga Batu. Kami perlukan jalan baharu bukan jalan yang
ditampal-tampal yang mungkin menyebabkan kemalangan jalan raya. Masalah ini tidak
wajar dihadapi Tangga Batu dalam Melaka yang telah diisytiharkan sebagai Negara Maju
pada 20 Oktober tahun 2010, pukul 2010. Ini amat memalukan apabila keadaannya begini.

Kedua, Tangga Batu juga ingin menekankan semula mengenai masalah banjir
kilat di kawasan Paya Rumput, Tangga Batu. Setiap kali hujan lebat dalam masa beberapa
jam sahaja akan berlaku banjir kilat. Kawasan-kawasan yang sering dilanda banjir kilat
dan menjejaskan kebajikan penduduk kampung di kawasan persimpangan CIMB Cheng,
Taman Rambai Utama, Taman Rambai Indah yang berada di DUN Klebang juga terjejas
teruk.

Dicadangkan juga perparitan dari hulu sungai Paya Rumput dilebarkan dan
diubah daripada perparitan asal yang perlu dibersihkan setiap tahun dan melibatkan kos
