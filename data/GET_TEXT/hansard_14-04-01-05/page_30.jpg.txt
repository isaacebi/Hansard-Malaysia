22 DR.21.09.2021

Soalan saya Yang Berhormat Timbalan Menteri, ramai di antara kita rakyat
Malaysia yang sangat prihatin telah membuat kutipan dana termasuk yang diusahakan
oleh Aid4Palestine, PASRelief, inisiatif yang dilontarkan ataupun diusahakan oleh Yang
Berhormat Marang sebagai Duta Khas ke Timur Tengah. Namun, ada kesulitan dan
kerenah birokrasi ketika sukarelawan ini hendak masuk ke Gaza bagi membantu atau
menyalurkan sumbangan apabila pintu Rafah iaitu satu-satunya pintu untuk ke Gaza ini
perlu mendapat kebenaran langsung daripada Kerajaan Mesir.

Jadi, saya bertanya adakah pihak kerajaan kita akan meneruskan langkah proaktif
bagi hubungan lebih erat dengan Mesir dan melalui platform OIC ini untuk Kerajaan Mesir
lebih mudah memberi ruang kepada sukarelawan antarabangsa masuk untuk bersama
membantu membangunkan kembali Gaza pasca perang ini. Terima kasih.

Tuan Yang di-Pertua: Silakan Yang Berhormat Menteri.

Dato’ Haji Kamarudin Jaffar: Terima kasih Tuan Yang di-Pertua, terima kasih
Yang Berhormat Sik yang secara peribadi pun saya tahu banyak membuat kerja-kerja
amal, khususnya di negara-negara dan rakyat-rakyat yang tertekan di seluruh dunia
termasuklah di Palestin ini.

Saya amat bersetuju dengan pandangan dan cadangan daripada Yang
Berhormat Sik supaya kita meneruskan lagi usaha-usaha kita ini dan juga tentang peranan
NGO-NGO Malaysia yang banyak terlibat berusaha untuk membantu rakyat di Palestin,
khususnya di Gaza. Saya boleh melaporkan bahawa kerajaan sedang dan telah
menyelaraskan kegiatan NGO-NGO ini yang berhasrat untuk ke Palestin knhususnya ke
Gaza. Malah kerajaan telah pun meluluskan setakat ini sebanyak tujuh buah NGO yang
berhasrat untuk ke Gaza untuk memberi bantuan iaitu seperti:

(i) Pertubuhan Kasih Umat Malaysia (PKUM);

ii) Yayasan Makmum Malaysia (YMM);

iii) Biro Kebajikan UMNO Malaysia (BIKUM);

iv) Majlis Perundingan Pertubuhan Islam Malaysia (MAPIM);

v) Sekretariat Aid4Palestine;

vi) Pertubuhan Wilayah Ummah Malaysia atau One Nation; dan

vii) Yayasan Al-Amin.

Mereka ini telah kita luluskan tetapi sebagaimana Yang Berhormat Sik telah
bayangkan tadi, apa yang akhirnya membolehkan mereka masuk ke Gaza khususnya
ialah kerjasama dan urusan dan kelulusan oleh kerajaan negara jirannya iaitu Kerajaan
Mesir. Maka kita sedang dan masih terus lagi mengadakan hubungan supaya kemudahan
untuk masuk ke Gaza ini dapat berjalan dengan lancar.

Yang Berhormat Menteri Luar Negeri dalam kerajaan sebelum ini, Yang
Berhormat Sembrong telah pun membuat lawatan ke Mesir dan telah mengadakan
pertemuan dengan rakan sejawat beliau di Mesir ketika itu. Kita berharap bahawa dengan
hubungan yang baik dan meningkat ini, kita dapatlah menggalakkan dan melicinkan
kemasukan penolong ataupun NGO-NGO Malaysia secara lebih mudah ke Mesir yang
terpaksa menimbangkan hal-hal keselamatan dan sebagainya supaya apabila NGO kita
dibenarkan masuk ke Palestin, mereka akan tidak diancam keselamatan nyawa mereka
khususnya. Terima kasih Tuan Yang di-Pertua.

Tuan Yang di-Pertua: Terima kasih. Soalan tambahan Yang Berhormat Ledang.
Tuan Syed Ibrahim bin Syed Noh [Ledang]: Terima kasih Tuan Yang di-Pertua.

Datuk Seri Panglima Abdul Azeez bin Abdul Rahim [Baling]: Tuan Yang di-
Pertua, selepas ini tolong bagi Baling sebab Gaza.

Tuan Yang di-Pertua: Ya, Yang Berhormat Ledang dahulu.
Datuk Seri Panglima Abdul Azeez bin Abdul Rahim [Baling]: Terima kasih.
