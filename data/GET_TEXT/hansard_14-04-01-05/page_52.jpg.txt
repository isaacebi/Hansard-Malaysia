44 DR.21.09.2021

meskipun telah banyak didirikan tiang telekomunikasi, namun demikian masih belum
dipasang piring pemancar. Ini merupakan satu sebab kenapa peraturan yang ada
daripada segi kelajuan dalam radius liputan Internet masih berada dalam kategori lemah.
Seperti mana yang saya katakan tadi, isu ini bukan sahaja menjadi satu beban kepada
pelajar malah turut membebankan warga pendidik. Selain daripada itu, saya turut ingin
menyentuh tentang isu sekolah di kawasan saya yang masih mendapat...

Tuan Yang di-Pertua: Yang Berhormat boleh kita hentikan sekarang dan
sambung pukul 2.30 petang sebab Yang Berhormat hendak masuk ke isu baharu ya,
boleh ya? Atau hendak habiskan?

Tuan Jugah a/k Muyang @ Tambat [Lubok Antu]: Boleh habiskan?
Tuan Yang di-Pertua: Okey, habiskan.

Tuan Jugah a/k Muyang @ Tambat [Lubok Antu]: Okey. Selain daripada itu,
saya turut ingin menyentuh tentang isu sekolah di kawasan saya. Masih terdapat banyak
sekolah yang menggunakan generator untuk tujuan bekalan elektrik dan ini telah
mengakibatkan peralatan seperti komputer rosak kerana bekalan elektrik yang tidak stabil.

Antara sekolah yang sering mengutarakan masalah seperti di SK Kompang,
sekolah di Ulu Engkari. Nanga Kumpang, Basi serta banyak lagi. Justeru itu saya ingin
mohon tindakan segera daripada pihak kementerian agar setiap sekolah terutamanya di
kawasan luar bandar dapat disambung dengan bekalan elektrik.

Tuan Yang di-Pertua, sejajar dengan slogan Keluarga Malaysia yang
ditransformasikan oleh Yang Amat Berhormat Perdana Menteri, saya percaya
transformasi ini menitikberatkan tentang kesaksamaan serta tiada yang tertinggal.
Menyentuh tentang aspek pengambilan guru dan Gred JUSA C, terdapat ramai keluarga
dalam kalangan kaum Iban yang berpengalaman luas dalam kumpulan Gred DG54.

Akan tetapi tidak pernah diberi peluang, kenaikan pangkat ke Gred JUSA C. Mata
Pelajaran Bahasa Iban merupakan mata pelajaran yang telah termaktub dalam Akta
Pendidikan Negara. Namun demikian, masih terdapat kekurangan guru bagi mata
pelajaran tersebut. Merujuk kepada sumber tertentu, bilangan keperluan guru di sekolah
rendah untuk mata pelajaran ini adalah sebanyak 395 orang, namun demikian hanya 212
permohonan yang telah diterima di mana masih ada kekurangan 182 untuk diisi. Manakala
di sekolah menengah, terdapat 120 kekosongan yang terbuka, tetapi hanya 72 pengisian
dan kekurangan 48 orang lagi. Saya mohon kementerian agak melantik penyelia bagi
menentukan mata pelajaran ini terancang dan holistik dalam kalangan kaum Iban
khususnya di luar bandar.

Akhir sekali saya ingin bertanya status Balai Bomba Lubok Antu dan Engkelili
yang telah diluluskan dalam Rancangan Malaysia kesebelas. Keperluan ini amat penting
memandangkan lokasi yang jauh dari Balai Bomba Betong dan Sri Aman serta
kemudahan ATM perlu ditambahkan di kedua-dua pekan ini. Dengan itu, saya sudahi
ucapan saya dengan menyokong penuh Titah Duli Yang Maha Mulia Seri Paduka Baginda
Yang di-Pertuan Agong. Terima kasih

Tuan Yang di-Pertua: Terima kasih Yang Berhormat. Sebelum saya
menghentikan Majlis ini, saya ingin umumkan pada 2.30 petang sekali lagi Yang
Berhormat Kampar, Yang Berhormat Libaran selepas itu disusuli Yang Berhormat
Kalabakan, Yang Berhormat Pasir Salak, Yang Berhormat Sungai Buloh dan Yang
Berhormat Bintulu dan kemudiannya akan diumumkan pada petang nanti.

Dengan itu saya hentikan persidangan ini dan akan disambung semula pada
pukul 2.30 petang ini.

Assalamualaikum warahmatullahi wabarakatuh.

[Mesyuarat ditempohkan pada pukul 1.03 tengah hari]
