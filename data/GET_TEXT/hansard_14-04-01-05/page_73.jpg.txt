DR.21.09.2021 65

UMNO Baru’ menjadi parti kepada suatu  golongan opolitik baharu yang
menyalahgunakannya untuk memperkaya diri. la mula bersifat seolah-olah seperti
perusahaan komersial. Sekali gus ini merosakkan jiwa kemelayuan. Perangai tamak
haloba mengatasi segala-galanya. Di samping itu, prinsip akhlak hancur berkecai. Begitu
juga halnya dengan mutu kelakuan mereka yang cuba meraih jawatan awal dan kuasa
politik.

01610

Kehancuran ini amat terasa di bidang dasar ekonomi berkaitan dengan
penswastaan harta awam iaitu aset nasional untuk faedah rakyat jelata. Saya membuat
imbasan kepada dasar ekonomi dan faktor kewangan yang menyebabkan kemerosotan
UMNO 88 oleh sebab kemerosotan tersebut hanya dapat difahami sekiranya kita arif
tentang dasar ekonomi dan faktor kewangan yang saya sebutkan tadi.

Amat menyedihkan apabila amalan politik kita berbaur menjadi rasuah politik di
mana kuasa politik ditukar ganti dengan sokongan untuk mendapatkan kedudukan dalam
parti. Ini dilaksanakan dengan pewujudan sistem berat sebelah dan ganjaran kewangan
berperingkat. Rasuah politik sebagai perbuatan haram dan membahayakan demokrasi
berperlembagaan kita masih tidak mendapat pengiktirafan seperti yang terdapat di
negara-negara lain. Kita harus menghapuskan musuh dalam selimut ini sekiranya kita
benar-benar hendak mempertahankan sumpah berperlembagaan untuk menyimpan,
menjaga keselamatan dan mempertahankan Perlembagaan kita.

Para pemimpin parti politik, kehakiman, ahli-ahli Kabinet, kerajaan dan Ahli
Parlimen harus ingat bahawa mereka berkewajipan terhadap negara dan rakyat.
Sekiranya mereka tidak menegakkan kedaulatan undang-undang dan Perlembagaan, itu
bermakna mereka melakukan pengkhianatan. Keadaan semasa Dewan Rakyat dan
penderitaan rakyat ini adalah akibat penyalahgunaan politik dan kuasa. Kita haruslah
menukar cara kita berpolitik untuk menyelamatkan rakyat dan negara.

Demi membolehkan UMNO memainkan peranan nasional, kita perlu
membetulkan ketidakadilan sejarah dan menebus kembali hak politik, undang-undang dan
perlembagaan UMNO asal. Hak menebus kembali ini berasaskan kepada hak undang-
undang UMNO untuk menebus bahawa keputusan oleh mahkamah dan pendaftar tidak
mempunyai kuasa undang-undang. la tidak mempunyai apa-apa kesan undang-undang
dan tidak sah. Sebenarnya ia adalah rampasan kuasa melalui sistem undang-undang dan
institusi kita yang lemah. Kita perlu menukar keadaan ini demi memastikan ia tidak
berulang lagi. Sesungguhnya ia merupakan satu perangkap terhadap parti politik dan
kerajaan dengan tujuan untuk mendapatkan bekalan kekayaan bagi maksud
memperkayakan mereka yang mengawal sistem pentadbiran kerajaan.

[Dato’ Sri Azalina Othman Said (Pengerang) mempengerusikan Mesyuarat]

Saya tidak sekali-kali berhenti dan meninggalkan UMNO asal. Saya pernah
bertanding jawatan Presiden pada tahun 1987, maka itu saya berhak mengaku diri saya
sebagai wakil keperluan atau agent of necessity untuk UMNO yang ditubuhkan pada tahun
1946 dan juga wakil terkanannya di Dewan Rakyat. Saya ini sebahagian asal daripada
lepas, daripada parti UMNO...

Dato’ Sri Azalina Othman Said [Pengerang]: Yang Berhormat Mulia...
Tengku Razaleigh Hamzah [Gua Musang]: ...Di Parlimen...

Dato’ Sri Azalina Othman Said [Pengerang]: Yang Berhormat Mulia Gua
Musang...

Tengku Razaleigh Hamzah [Gua Musang]: ...Dengan tujuan...

Dato’ Sri Azalina Othman Said [Pengerang]: Saya hanya diberikan kuasa untuk
masa 10 minit.

Tengku Razaleigh Hamzah [Gua Musang]: Ada lagi dua perenggan kalau
diizinkan.

Dato’ Sri Azalina Othman Said [Pengerang]: Dua perenggan okey, silakan.
