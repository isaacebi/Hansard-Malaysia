110 DR.21.09.2021

and Annexes A and B to, the Report of the Inter-Governmental Committee signed on 27
February 1963, in so far as they are not implemented by express provision of the
Constitution of Malaysia.”

Apakah terdapat dalam Chapter 3 of the IGC Report? Perkara pertama yang
diperuntukkan dalam bab ketiga dalam IGC report ini adalah hak yang dijamin untuk
kebebasan beragama di Persekutuan. Langkah Yang Berhormat Timbalan Menteri PAS
ini yang disokong oleh Perdana Menteri dilihat sebagai satu langkah untuk menggoncang
dan memusnahkan asas pembentukan Malaysia malah ada yang melabelkan sebagai
satu langkah untuk menjadikan Malaysia sebagai negara Taliban.

Perkara ini tidak menghairankan kerana ia dikeluarkan oleh PAS yang dibuat oleh
PAS kerana ada pemimpin PAS mengucapkan tahniah kepada kerajaan Taliban yang
menguasai atas penguasaan mereka di Afghanistan tidak lama kebelakangan ini.

Tuan Yang di-Pertua, kita membentuk Malaysia pada tahun 1963 sebagai satu
negara sekular dengan Islam sebagai agama rasmi negara. Sarawak tidak bergabung
untuk membentuk Malaysia bagi menjadi satu negara Taliban. Sekiranya Kerajaan
Persekutuan dengan PAS sebagai rakan kongsi dan GPS memberikan sokongan penuh
berhasrat untuk meneruskan agenda PAS sebegini...

Dato Sri Alexander Nanta Linggi: [Bercakap tanpa menggunakan pembesar
suara]

Tuan Chong Chieng Jen [Stampin]: ...Terdapatlah alasan bagi Sarawak untuk
berpisah dari negara ini kerana ia telah memusnahkan asas pembentukan Malaysia.

[Dewan riuh]
#1950

Tuan Yang di-Pertua, kenyataan Yang Berhormat Menteri Undang-undang
daripada GPS mendakwa tidak tahu mengenai kerja-kerja mendraf undang-undang
seumpama itu, dilihat tidak membantu. GPS merupakan sebahagian daripada Kerajaan
Persekutuan dan menerusi sokongan GPS juga, PAS menjadi sebahagian daripada
Kerajaan Persekutuan. Bagaimana seseorang itu boleh kata beliau tidak tahu atau
mengelakkan tanggungjawab susulan tindakan rakan kongsinya dalam kerajaan?

Timbalan Yang di-Pertua [Dato’ Mohd Rashid Hasnon]: Yang Berhormat,
minta rumuskan Yang Berhormat. Ada 40 saat lagi.

Tuan Chong Chieng Jen [Stampin]: Okey. Sebagai kesimpulan, untuk kita
mengusahakan perkara-perkara dan implementasi MA63, saya ingin mengatakan
bahawa, kita semua mahu Malaysia sebagai sebuah negara yang maju dengan
kemakmuran bersama. Common prosperity for all. Bukan sahaja di antara semua kaum
tetapi juga di antara wilayah yang berlainan iaitu the east and the west.

Terdapat juga perkara-perkara yang kita sebagai rakyat Sarawak, yang
berpegang teguh di hati dan antaranya kebebasan untuk beragama. Sehubungan dengan
ini, saya menggesa kerajaan untuk tidak melanggar batas dan hak ini bagi mengelakkan
daripada perpecahan lebih banyak lagi di antara rakyat.

Untuk menangani apa yang dibuat oleh Yang Berhormat Timbalan Menteri PAS
itu, saya menggesa supaya Perdana Menteri perlu tampil memberi jaminan kepada
seluruh rakyat Malaysia sebagai Perdana Menteri yang mengaku sebagai Keluarga
Malaysia bahawa tiada undang-undang seumpama itu akan di draf, dibentangkan dan
diluluskan di Parlimen. Perdana Menteri perlu mengeluarkan kenyataan tegas seumpama
itu bagi meredakan kekhuatiran dan ketakutan orang-orang bukan Islam di negara ini dan
untuk meyakinkan seluruh rakyat Malaysia bahawa beliau benar-benar ikhlas terhadap
apa yang diperkatakannya sebagai Keluarga Malaysia.

Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Stampin. Saya jemput Yang Berhormat Ipoh Timur sebagai pembahas terakhir.
Silakan Yang Berhormat 13 minit.
