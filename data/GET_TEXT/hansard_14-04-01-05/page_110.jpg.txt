102 DR.21.09.2021

Tuan Oscar Ling Chai Yew [Sibu]: Okey. Perkara yang terakhir ialah tentang
harga. Harga di Semenanjung dan di Sabah, Sarawak banyak harga adalah berbeza—
harga barang adalah berbeza. Harga barang di Semenanjung biasanya adalah lebih
murah berbanding dengan harga di Sabah dan Sarawak.

Faktor utamanya ialah kerana kos pengangkutan yang tinggi. Jadi ini merupakan
satu saya rasa— Malaysia sudah terbentuk lebih kurang 60 lebih tahun tetapi mengapa
kalau satu Malaysia ini kita masih ada dua harga yang berbeza. Kalau hendak beli kereta
Semenanjung lebih murah. Sabah dan Sarawak lebih mahal. Banyak lagi, kereta ini,
motosikal ini semua merupakan barang essential sekarang.

01910

Jadi, mengapakah harga barang-barang essential ini di Sabah dan Sarawak
masih lebih mahal? Memang dahulu kerajaan ada usaha untuk menyeragamkan harga di
Semenanjung dengan Sabah dan Sarawak. Jadi, saya rasa usaha itu belum lagi cukup
kerana banyak barang masih lagi lebih mahal di Sabah dan Sarawak. Kos pengangkutan
ini, kerajaan harus memikirkan satu cara untuk mengurangkan kos. Bagaimanakah untuk
mengurangkannya? Mungkin kementerian harus fikirkan cara dia.

Saya boleh berikan satu cadangan. Mungkin syarikat-syarikat yang boleh
menyerap kos pengangkutan itu, kerajaan atau Kementerian Kewangan boleh memikirkan
adakah boleh memberi insentif secara pemotongan cukai kepada mereka supaya barang-
barang dari Semenanjung yang datang ke Sabah dan Sarawak boleh diseragamkan
harganya. Jadi ini cadangan saya. Mungkin Kementerian KPDNHEP boleh fikirkan,
adakah ini merupakan satu cara yang boleh dijalankan. Itu sahaja. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sibu. Sekarang saya jemput Yang Berhormat Bandar Kuching.

7.11 mlm.

Dr. Kelvin Yii Lee Wuen [Bandar Kuching]: Terima kasih Tuan Yang di-Pertua
kerana diberikan peluang untuk membahaskan Usul Menjunjung Kasih Seri Paduka
Baginda Yang di-Pertuan Agong di atas titah tuanku di Dewan ini.

Saya nak tambah daripada Yang Berhormat Sibu. Banyak kali kita lihat iklan kalau
kita beli online, ‘free delivery nationwide’ tetapi kalau nak pergi Sabah dan Sarawak kena
bayar lebih. Jadi, bagaikan Sabah dan Sarawak bukan dalam Malaysia dan itu haruslah
diperbetulkan.

Tuan Yang di-Pertua, pada 31 Julai 2021 yang lalu, Yang di-Pertuan Agong telah
berkenan melaksanakan Proklamasi Darurat di Sarawak bermula 2 Ogos 2021 hingga 2
Februari 2022, tahun depan. Jadi, Ordinan Darurat (Kuasa-kuasa Perlu) Sarawak 2021
merupakan ordinan baru yang khusus untuk Sarawak, bukan lanjutan daripada Ordinan
Darurat yang dikuatkuasakan di seluruh negara.

Jadi saya nak minta penjelasan, kalau kita mengikut ketetapan yang
diperuntukkan dalam Perlembagaan Persekutuan, bukankah Ordinan Darurat (Kuasa-
kuasa Perlu) Sarawak ini haruslah dibentangkan di Parlimen? Dibahaskan dan juga
diundi. Bukan saya menentang /ocalized emergency ini, dengan izin, malah saya sendiri
bersetuju bahawa ini bukan masanya untuk mengadakan pilihan raya tetapi saya
berpendapat semua proses dan prosedur haruslah dilakukan secara betul berdasarkan
Perlembagaan yang sedia ada. Maka saya minta petua daripada Tuan Yang di-Pertua
dan penjelasan mungkin daripada pihak Yang Berhormat Menteri.

Namun apa yang saya paling bimbang adalah ketidaksediaan kerajaan untuk
melakukan satu pilihan raya yang selamat apabila tiba masanya untuk mengadakan
contohnya pilihan raya negeri di Sarawak, mahupun persekutuan. Bagi saya, SPR telah
gagal untuk mengambil langkah proaktif untuk melaksanakan reformasi pilihan raya untuk
menjamin supaya hak pengundi untuk mengundi dalam keadaan yang lebih selamat
terutamanya pada musim pandemik ini.

Bagi saya, sepatutnya SPR berani untuk melakukan pembaharuan, reformasi
untuk menjamin keselamatan pengundi di seluruh Malaysia. SOP-SOP yang saya lihat
