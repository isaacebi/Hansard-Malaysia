18 DR.21.09.2021

Arab Saudi pada masa akan datang. Seperti yang telah dimaklumkan sebelum ini,
keutamaan menunaikan Haji musim tahun hadapan akan diberi kepada bakal haji yang
tahun giliran mereka adalah tahun 1441 Hijrah ataupun tahun 2020 lepas dan masih
tertangguh. Bagi bakal haji yang tahun giliran mereka adalah tahun ini, mereka akan turut
diberi peluang pada tahun 2022, tertakluk kepada kekosongan kuota tahun semasa.

Selain itu perancangan Tabung Haji bagi persediaan awal menghadapi musim
Haji 1443 Hijrah adalah seperti berikut. Yang pertama, mengadakan pasca penilaian post-
mortem urusan ibadah haji tahun ini untuk memahami dengan lebih mendalam prosedur
operasi standard dan protokol kesihatan yang telah dilaksanakan oleh Kerajaan Arab
Saudi.

Yang kedua, menganjurkan Muzakarah Haji Peringkat Kebangsaan untuk
menyeragamkan hukum hakam ibadat haji dalam suasana wabak. Yang ketiga,
menganjurkan Kursus Asas Haji untuk bakal-bakal haji secara dalam talian. Yang
keempat, perancangan dengan pihak KKM bagi urusan pemeriksaan kesihatan dan
vaksinasi bakal haji berasaskan peraturan-peraturan yang telah ditetapkan oleh Ministry
of Health Arab Saudi.

Tabung Haji juga telah merangka lawatan ke Tanah Suci dalam masa terdekat
untuk mengadakan perbincangan lanjut dengan pihak berkuasa Arab Saudi bagi
mendapatkan penjelasan terperinci berkaitan peraturan-peraturan urusan Haji dan
persiapan untuk musim Haji pada tahun hadapan. Marilah kita bersama-sama
memanjatkan doa kepada Allah SWT supaya wabak COVID-19 ini diangkat dan rakyat
Malaysia dapat sekali lagi pergi ke Tanah Suci bersama umat Islam di seluruh dunia.
Sekian, terima kasih.

Puan Rubiah binti Haji Wang [Kota Samarahan]: Terima kasih Yang
Berhormat Timbalan Menteri atas jawapan yang begitu jelas. Soalan tambahan saya,
adakah kos mengerjakan ibadah Umrah dan Haji akan meningkat dalam fasa endemik
COVID-19. Jika berlaku kenaikan kos, berapakah kadar peningkatan yang dijangkakan.

Ustaz Haji Ahmad Marzuk bin Shaary: Untuk makluman Ahli Yang Berhormat,
kos haji untuk musim 1440 iaitu 2019 bagi jemaah haji muassasah adalah sebanyak
RM22,900 seorang dan tiada kos haji untuk dua tahun seterusnya kerana ibadah haji
ditangguhkan untuk rakyat Malaysia. Lembaga Tabung Haji sedang menyemak dengan
terperinci kos-kos menunaikan haji yang terkesan akibat peraturan dan cukai baharu yang
telah diperkenalkan oleh Kerajaan Arab Saudi. Ini termasuk caj visa haji bermula Haji pada
tahun 2020 dan kenaikan kadar cukai tambahan nilai (value-added tax) di Arab Saudi
daripada lima peratus kepada 15 peratus bermula Julai tahun 2020.

Selain itu, kos haji juga dijangka akan meningkat disebabkan kadar inflasi dan
perkembangan terkini peraturan haji di Arab Saudi khususnya yang berkait dengan
prosedur operasi standard, susulan keadaan pandemik COVID-19 yang masih belum
reda. lanya termasuk keperluan ujian PCR dan suntikan vaksin untuk masuk ke Arab
Saudi serta penjarakan fizikal di dalam bas, bilik penginapan hotel dan knemah-khemah
semasa menunaikan Haji. Walau bagaimanapun, pihak Tabung Haji akan memaklumkan
kos haji pada musim 2022 apabila dimuktamadkan satu masa nanti. Sekian.

Tuan Muhammad Bakhtiar bin Wan Chik [Balik Pulau]: Terima kasih Tuan
Yang di-Pertua. Yang Berhormat Timbalan Menteri, ada satu perjumpaan Konsul Haji
Malaysia di bawah Lembaga Tabung Haji dengan Kementerian Haji dan Umrah pada 6
September 2021. Tapi kita tidak dapat laporan daripada kementerian mengenai isi
kandungan perbincangan tersebut kerana rakyat di Malaysia menanti-nanti tentang kalau
kita lihat sekarang ini banyak Syarikat Umrah dan Haji sedang mengiklankan bahawa
umrah akan diadakan pada Disember 2021, walaupun sebenarnya mereka tidak boleh
mengiklankan lagi sebab perlu mendapat kelulusan daripada Pesuruhjaya Pelancongan.

Mungkin soalan ini kena dibahagi kepada dua sebab urusan haji di bawah Yang
Berhormat Menteri Agama dan urusan umrah di bawah MoTAC. Jadi, kita harap MoTAC
juga dapat memberi jawapan tentang soalan nombor lima ini mengenai pandemik ataupun
urusan umrah selepas pandemik ini. Sekian, terima kasih

Ustaz Haji Anmad Marzuk bin Shaary: Terima kasih kepada Yang Berhormat di
atas soalan. Mengenai perkara yang dinyatakan tadi, ianya dalam pemakluman pihak
