DR.21.09.2021 81

mengikut SOP yang ketat. Justeru marilah kita bersama-sama memperbaiki hubungan
kita dengan Allah SWT dan mengunjurkan global taubah serta berusaha menghidupkan
semula fungsi masjid kerana Rasulullah SAW sendiri mengajar kita, “Apabila berlaku
sesuatu bencana, masjidlah tempat pertama yang perlu kita hidupkan’.

Perkara yang sangat dinanti-nantikan oleh rakyat khususnya ibu bapa adalah
pembukaan sekolah secara berperingkat. Saya ingin mencadangkan supaya Kementerian
Pendidikan mengambil pendekatan yang berbeza mengikut kluster sekolah. Bagi sekolah
asrama penuh yang mempunyai kemudahan lengkap, selepas ini tidak perlu ditutup lagi
walaupun berlaku peningkatan kes COVID-19 kerana sekolah asrama penuh boleh
dijadikan sebagai kawasan yang telah capai imuniti kelompok. Perkara yang sama juga
boleh dilaksanakan di universiti-universiti, politeknik, kolej dan institut latihan yang lain
yang mempunyai kemudahan asrama penuh.

Tuan Yang di-Pertua, saya amat bersetuju dengan cadangan Yang Berhormat
Pontian supaya kementerian menganjurkan Hari Bersama Ahli Parlimen bagi membawa
suara rakyat secara lebih berkesan. Banyak cadangan projek yang dikemukakan oleh
Ahli-ahli Parlimen dalam Dewan ini lambat dilaksanakan.

Tuan Yang di-Pertua, saya ingin memohon penjelasan daripada Yang Berhormat
Menteri Dalam Negeri, adakah permohonan MyTravelPass (MTP) telah dipermudahkan.
Pengalaman saya baru-baru ini, saya telah disoal siasat selama dua jam di KLIA walaupun
mempunyai MTP yang sah. Saya mencadangkan bagi merancakkan kembali ekonomi
negara, prosedur keluar masuk negara tidak disusahkan setelah permohonan mendapat
MTP dan dipermudahkan bagi sektor perniagaan selepas ini.

Tuan Yang di-Pertua, izinkan saya menyentuh satu lagi perkara yang hangat
diperkatakan oleh beberapa orang pembahas baru-baru ini iaitu isu katak. Isu katak
melompat ini sebenarnya bermula dari zaman PH lagi, kenapa Yang Berhormat Bagan
pula sekarang ini sibuk sangat hendak wujudkan Akta Anti-Lompat? Kenapa PH tidak
melaksanakan akta ini semasa mereka berkuasa tetapi sebaliknya menyediakan suasana
untuk melompat.

Bagi saya isu perpindahan, pertukaran dan lompat parti ini adalah proses
demokrasi yang dinamik. Demokrasi juga adalah ruang kebebasan untuk Ahli-ahli Yang
Berhormat memilih parti bagi membentuk kerajaan. Pada saya apa yang lebih penting
ialah Ahli-ahli Yang Berhormat dapat berkhidmat kepada rakyat dengan sebaik-baiknya.

Tuan Yang di-Pertua, untuk makluman Yang Berhormat Bagan, kejatuhan PH
bukan disebabkan oleh katak melompat atau langkah Sheraton, kejatuhan Kerajaan PH
adalah bermula dengan Yang Berhormat Langkawi meletakkan jawatan tanpa
menamakan penggantinya. Sepatutnya Yang Berhormat Langkawi menamakan Yang
Berhormat Port Dickson sebagai Perdana Menteri sebagaimana yang dijanjikan. Saya
simpati dengan Yang Berhormat Port Dickson.

Dalam perbahasan semalam, Yang Berhormat Langkawi ada menyebut, kerajaan
yang terbentuk hari ini adalah daripada katak yang melompat dengan orang yang kalah
dalam Pilihan Raya Ke-14 jadi kerajaan. Sebenarnya bukan itu puncanya. Jika Yang
Berhormat Langkawi tidak meletakkan jawatan sebagai Perdana Menteri, perkara ini
mungkin tidak berlaku.

01730

Dato’ Wira Haji Amiruddin bin Haji Hamzah [Kubang Pasu]: Minta laluan
sedikit Tuan Yang di-Pertua.

Dato’ Syed Abu Hussin bin Hafiz Syed Abdul Fasal [Bukit Gantang]: Masa
hendak habis, ya. Dalam suasana kekalutan politik...

Dato’ Wira Haji Amiruddin bin Haji Hamzah [Kubang Pasu]: Bagilah laluan.

Dato’ Syed Abu Hussin bin Hafiz Syed Abdul Fasal [Bukit Gantang]: ...dan
ketiadaan kerajaan, muncullah Yang Berhormat Pagoh yang merupakan individu yang
dilihat sebagai jalan keluar dan penyelamat negara dan kuasa politik Melayu.

Tuan Khalid bin Abd Samad [Shah Alam]: Dia yang lompat.
