DR.21.09.2021 47

yang bersesuaian untuk pembinaan hospital di daerah tersebut. Walaupun proses ini telah
berlarutan semenjak awal Januari 2020 iaitu sejurus sebelum ‘Langkah Sheraton’ berlaku.

Tuan Yang di-Pertua, semasa pembentangan Bajet 2020 pada bulan Oktober
2019, mantan Menteri Kewangan, Yang Berhormat Bagan telah mengumumkan
peruntukan sebanyak RM1.6 bilion untuk membina hospital baharu di Kampar serta
membesarkan hospital sedia ada di Klang, Labuan dan Pusat Kardiologi Hospital Queen
Elizabeth II di Sabah. Penduduk Kampar yang telah menunggu sekian lama menyambut
baik pengumuman tersebut dan amat bersyukur atas kelulusan Kerajaan Pakatan
Harapan untuk membina hospital baharu di Kampar kerana ia merupakan sebuah hospital
kerajaan di daerah Kampar dan juga di kawasan sekitar.

Hospital kerajaan- Kampar, yang sedia ada tidak dapat lagi menampung ataupun
merawat jumlah pesakit yang kini semakin ramai sehingga rawatan sering lambat diterima.
Ada kalanya pesakit-pesakit perlu tunggu terutamanya di unit kecemasan. Hospital
Kampar sedia ada adalah amat usang, amat kekurangan kelengkapan kemudahan
perubatan, penuh sesak dan pesakit sering kali perlu mendapat perkhidmatan rawatan di
Hospital lpoh yang agak jauh dari Kampar terutamanya kes-kes kemalangan jalan raya
yang melibatkan kecederaan diri.

Kesemua pesakit yang mengalami kecederaan serius seperti kecederaan kepada
kepala dan lain-lain perlu dihantar ke hospital untuk rawatan khusus dan selalunya
kelambatan untuk menerima rawatan yang wajar mengakibatkan kesan sampingan yang
lebih teruk kepada pesakit-pesakit. Saya difahamkan banyak kes sedemikian tidak dapat
dirawat di Hospital Kampar kerana ketiadaan kelengkapan kemudahan seperti mesin
pengimejan yang moden.

Selanjutnya, turn overtime iaitu masa untuk rujuk pesakit-pesakit Hospital Ipoh
adalah sekurang-kurangnya tiga hingga lima jam selepas dihantar ke Hospital Kampar.
Malah Unit Wad Kecemasan (A&E) Hospital Kampar terpaksa menumpang di wad biasa
sekarang kerana bangunan wad kecemasan Hospital Kampar sedia ada telah
diisytiharkan oleh Jabatan Kerja Raya sebagai bangunan yang tidak selamat dan
membahayakan sejak beberapa tahun yang lalu.

Selanjutnya, pengetahuan umum bahawa Hospital Kampar sedia ada tidak dapat
merawat pesakit COVID-19 yang memerlukan rawatan di masa pandemik COVID-19
sedang melanda. Hospital Kampar langsung tidak ada unit rawatan pesakit COVID-19
kerana kekurangan kelengkapan hospital yang bersesuaian. Semua pesakit COVID-19
terpaksa dihantar ke Hospital Raja Permaisuri Bainun di Ipoh ataupun kawasan lain
seperti Tapah untuk rawatan. Akibatnya Hospital Ipoh dan juga di Tapah mengalami
kesesakan yang amat terhingga kerana kesemua pesakit COVID-19 terpaksa dihantar ke
hospital tersebut dan juga hospital yang lain.

Setelah beberapa janji kosong oleh Kerajaan Barisan Nasional yang terdahulu
iaitu semenjak tahun 2012 untuk membina Hospital Kampar yang baharu yang tidak
ditunaikan, akhirnya warga Kampar mula nampak penyelesaian dengan adanya
peruntukan yang diumumkan oleh Kerajaan Pakatan Harapan untuk merealisasikan
hasrat penduduk Kampar untuk mendapatkan sebuah hospital yang dapat memberi
perkhidmatan rawatan kesihatan yang efisien dan wajar.

Setelah pengumuman peruntukan kewangan untuk membina Hospital Kampar
pada bulan Oktober 2019, sebagai perancangan pembinaan hospital berkenaan, pihak
Kementerian Kesihatan Malaysia telah giat dalam proses mengenal pasti lokasi yang
bersesuaian sebagai tapak pembangunan hospital baharu Kampar. Terdapat beberapa
buah lokasi yang sedang dan telah dipertimbangkan. Malangnya proses ini telah
tergendala apabila Kerajaan Perikatan Nasional mengambil alih tampuk pimpinan
Kerajaan Malaysia pada akhir bulan Februari 2020. Kemudiannya, pandemik COVID-19
melanda negara kita.

Segala perancangan dan perbincangan telah ditangguhkan sehingga ke hari ini
dan dalam setiap persidangan Parlimen, pihak kerajaan akan memberi jawapan yang
sama iaitu, “Pada masa ini pihak kementerian sedang dalam proses mengenal pasti tapak
yang bersesuaian untuk pembinaan hospital baharu.”
