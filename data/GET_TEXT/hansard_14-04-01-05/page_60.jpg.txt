52 DR.21.09.2021

Mungkin Kerajaan Persekutuan tidak pernah ada dasar polisi yang jelas untuk
Sabah selama ini, yang ada mungkin hanya polisi-polisi yang selalu jauh tersasar. Jika
penjawat-penjawat awam tidak berupaya sila bantu mereka. Jika Menteri-menteri di
Sabah termasuk Ketua Menteri Sabah juga kurang berupaya sila bimbing mereka.

Tuan Yang di-Pertua, setiap kali datangnya pilihan raya, rakyat Sabah sering
dimomokkan dengan kenyataan bahawa kerajaan negeri harus sehaluan dengan
Persekutuan agar negeri Sabah dapat dimajukan tetapi kenyataannya ini tidak berlaku
dan kenyataan ini tidaklah benar sama sekali. Sehaluan atau tidak, negeri Sabah yang
lama diperintah oleh Barisan Nasional dan sekarang Perikatan Nasional masih juga
tertinggal dalam banyak hal sehingga ramai yang sudah bersuara menyatakan
kekecewaan mereka atas janji-janji yang sebenarnya tidak dapat ditunaikan.

Akan tetapi sudah tentu rakyat Sabah lebih bijak sekarang dan boleh membanding
cara urus tadbir dan pentadbiran Kerajaan Negeri Sabah yang ada sekarang dengan
kerajaan di bawah Parti Warisan. Dengan kerajaan baharu di persekutuan menggantikan
kerajaan yang telah dilabelkan sebagai kerajaan gagal selama 17 bulan, rakyat di Sabah
juga menaruh satu harapan baru untuk urus tadbir negara dan negeri yang lebih baik, adil
dan saksama.

Di seluruh dunia, kita menghadapi penularan wabak COVID-19 dan kita juga
antara negara yang amat terkesan teruk dengan pandemik ini. Lebih 17 bulan kita ditadbir
dengan Kerajaan Perikatan Nasional 1.0 dan tidak dapat dinafikan urus tadbir negara yang
bercelaru selama 17 bulan itu tidak mendatangkan apa-apa kebaikan kepada rakyat
malah sangat menyusahkan kehidupan.

Kita disajikan dengan carta dan graf yang sangat kreatif, mempamerkan status
harian wabak COVID-19 dan kadar vaksinasi negara. Kes-kes harian di Sabah masih
tetap tinggi iaitu empat digit selama beberapa bulan kebelakangan ini, hingga hari ini dan
kadar vaksinasi di Sabah masih paling yang tercorot.

Akan tetapi dengan kerajaan baharu ini kita melihat ada sedikit sinaran
perkembangan baik dengan Menteri Kesihatan yang baru dilantik telah melawat dan
melihat sendiri keadaan dan situasi penanganan pandemik di Sabah. Menteri Kesihatan
dengan segera mengarahkan dan melantik Pengarah Operasi Program Imunisasi Negeri
Sabah. Walaupun agak lewat selepas lapan bulan program vaksinasi negara dimulakan
tetapi kita dapat menyaksikan pemberian suntikan vaksin semakin rancak di Sabah.

Selain perwujudan banyak PPV di bandar-bandar utama ditambah dengan
program-program outreach, masuk ke kampung-kampung dan penempatan warga di
pendalaman. Apalagi bila Menteri Kesihatan telah menjanjikan bekalan dos-dos vaksin
sebanyak 2.8 juta dalam bulan September ini. Diharap pengarah baru ini terus meminta
kerjasama dan tanggungjawab Menteri Kesihatan supaya dapat terus membekalkan
vaksin secukupnya ke Sabah seperti negeri-negeri lain terutama jiran kami, Sarawak.

Tuan Yang di-Pertua, saya juga ingin utarakan masalah kami yang semakin getir
di Parlimen Kalabakan terutamanya ketika kita sedang bertarung menghadapi pandemik
COVID-19. Di seluruh Parlimen Kalabakan, kita tidak mempunyai walaupun satu atau
sebuah hospital. Kita terpaksa berkongsi sebuah hospital yang terletak di Parlimen Tawau
atau dengan erti kata lain dua buah kawasan Parlimen dengan penduduk yang lebih 500
ribu orang bergantung harap dengan hanya satu hospital.

Saya juga merasa sedih dan kecewa bila sahaja saya mendapat berita kematian-
kematian warga kami di Pulau Sebatik kerana tidak sempat dibawa keluar menggunakan
bot dari pulau ke Tanah Besar sebagai usaha menerima rawatan di Hospital Tawau.
Penduduk di Pulau Sebatik tidak disediakan dengan walau satu buah jeti yang baik dan
selesa yang boleh diguna pakai pada saat diperlukan ketika pasang atau surutnya air laut.

Warga Pulau Sebatik sebuah pulau yang berlokasi di perbatasan negara sudah
dijanjikan pembinaan sebuah klinik kesihatan jenis enam yang memiliki wad-wad pesakit
yang telah diluluskan pembinaannya sejak tahun 2016 tetapi malangnya kelulusan hanya
tinggal kelulusan tanpa pelaksanaan projek dimulakan. Mungkin kita harus tunggu lima
tahun lagi sehingga perwujudan klinik tersebut dapat direalisasikan melainkan
Kementerian Kesihatan mengambil maklum dan berusaha dengan segera atas
pembinaannya. Berusahalah agar penduduk kita di pulau ini tidak terseksa lagi. Klinik-
