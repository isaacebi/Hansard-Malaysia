DR.21.09.2021 43

12.54 tgh.

Tuan Jugah a/k Muyang @ Tambat [Lubok Antu]: Terima kasih Tuan Yang di-
Pertua. Terima kasih kerana memberi ruang kepada saya untuk berbahas di Titah Duli
Yang Maha Mulia Seri Paduka Baginda Yang di-Pertuan Agong.

Tahniah saya ucapkan kepada Yang Amat Berhormat Perdana Menteri kita yang
baharu Yang Amat Berhormat Dato’ Sri Ismail Sabri bin Yaakob yang menggalas tugas
yang begitu berat di dalam menangani pandemik COVID-19  serta  turut
mentransformasikan agenda ‘Keluarga Malaysia’. Jutaan terima kasih juga kepada
barisan hadapan negara- frontliners, knususnya di kawasan Parlimen Lubok Antu yang
telah menjalankan tugas dengan penuh komited dan sepanjang tempoh negara
memerangi pandemik COVID-19.

Saya juga ingin mengucapkan terima kasih kepada kerajaan terdahulu kerana
telah banyak melaksanakan pelbagai inisiatif di dalam membantu rakyat sama ada dari
segi meningkatkan ekonomi serta menangani penularan pandemik COVID-19. Apa yang
kita sedia maklum pandemik COVID-19 telah menjadi sinonim dengan norma baharu
kehidupan kita. Namun demikian, kerajaan sentiasa berusaha memberi bantuan yang
terbaik.

Apa yang menyedihkan ada di antara mereka yang mengambil kesempatan
melalui pengurusan jenazah korban COVID-19. Hal ini telah berlaku baharu-baharu ini di
mana pihak hospital dengan pihak pengurusan jenazah ataupun funeral service, dengan
izin, telah mengenakan satu jumlah bayaran yang besar iaitu di antara RM7,000 hingga
RM10 ribu bagi tujuan pengebumian jenazah COVID-19. Waris dikehendaki
menyelesaikan kos tersebut dalam tempoh masa seminggu. Ini satu perkara yang tidak
boleh diterima oleh mana-mana waris sama ada dari golongan yang berkemampuan atau
kurang berkemampuan. Saya melihat perkara ini sebagai satu yang membebankan
rakyat. Oleh itu saya ingin memohon pihak kementerian untuk meneliti perkara ini agar
tidak timbul di masa akan datang.

Tuan Yang di-Pertua, saya turut gembira dengan peratusan bilangan orang
dewasa yang telah mendapat suntikan vaksin sama ada dos lengkap ataupun dos
pertama di kawasan luar bandar terutamanya di kawasan saya di Lubok Antu. Namun
demikian, saya turut ingin menyuarakan kesukaran yang dihadapi oleh petugas-petugas
KKM atau barisan hadapan yang lain di dalam melaksanakan Program Outreach
pemberian vaksin ini.

Di kawasan saya sendiri secara khususnya, para petugas KKM terpaksa
menggunakan jalan balak dan keadaan jalan yang teruk serta sangat berisiko namun
mereka tetap gigih demi dalam menjalankan tugas. Oleh yang demikian, saya menyeru
agar kementerian yang berkenaan agak kerja-kerja menaiktarafkan jalan balak seperti
yang telah diluluskan dalam Rancangan Malaysia kesebelas diteruskan. Jalan yang saya
maksudkan ialah Jalan Sebeliau-Ulu Engkari-Jalan Lemanak, serta ingin bertanya,
adakah kerajaan bercadang untuk menaiktarafkan Jalan Basi Sri Aman.

Tuan Yang di-Pertua, keselamatan sempadan negara perlu diperketat lagi
terutama di kawasan persempadanan Lubok Antu dan Badau Indonesia. Sehingga kini
terdapat beberapa tangkapan yang telah dibuat di beberapa buah jalan tikus yang telah
dikenal pasti. Pencerobohan ini sering dikaitkan dengan isu pemerdagangan manusia dan
penyeludupan barang haram malah turut menggugat keselamatan rakyat serta berkait
rapat dengan usaha negara membendung penularan COVID-19 pada jiran Indonesia.

Justeru itu saya mohon pihak kementerian untuk menambahkan lagi pos kawalan
keselamatan di persempadanan Lubok Antu dan Badau.

Selain daripada itu antara isu yang turut menjadi perhatian di Lubok Antu ialah isu
buang daerah. Saya mohon perhatian daripada kementerian supaya mengkaji semula,
supaya Lubok Antu tidak dijadikan sebuah lokasi kes buang daerah. Senario itu telah
menimbulkan rasa resah dan fobia di kalangan masyarakat setempat.

Tuan Yang di-Pertua, secara peribadi saya berpendapat bahawa pelaksanaan
PdPR sebagai satu pendekatan yang kurang relevan di peringkat luar bandar, berikutan
permasalahan pencapaian Internet. Saya mengambil contoh di kawasan Lubok Antu,
