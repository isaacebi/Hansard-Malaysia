48 DR.21.09.2021

Tuan Yang di-Pertua, saya rasa jawapan sebegini budak sekolah rendah pun
boleh menjawab isu ini sekarang kerana sekiranya ia berlarutan tanpa keputusan dalam
proses mengenal pasti tapak lokasi hospital baharu tersebut, seluruh warga Kampar amat
dukacita dengan jawapan dan komitmen kerajaan dalam hal ini. Pada 14 Januari 2020
yang lalu iaitu lebih kurang 20 bulan yang lalu, saya selaku Ahli Parlimen Kampar telah
dijemput oleh Kementerian Kesihatan untuk menghadiri satu mesyuarat penyelarasan
cadangan tapak dan pembangunan Hospital Kampar di Putrajaya yang telah
dipengerusikan oleh Ketua Setiausaha KKM untuk membincangkan lokasi pembinaan
tapak hospital yang baharu yang telah diperuntukkan dalam Bajet 2020.

Dalam mesyuarat tersebut, terdapat dua bidang tanah sebagai tapak lokasi
hospital yang sesuai telah dikenal pasti sebagai cadangan untuk tapak pembinaan
Hospital Kampar baharu tersebut iaitu:

(i) di kawasan Changkat Baru yang berkeluasan 11 ekar; dan

(ii) tanah berdekatan dengan Bandar Agasia yang dikenali sebagai
PT18682 seluas 30 ekar yang telah ditawarkan secara percuma
kepada pihak Kementerian Kesihatan secara bertulis.

Dalam perbincangan tersebut, ia adalah didapati bahawa tanah yang ditawarkan
percuma oleh pihak swasta adalah amat bersesuaian kerana ia tidak melibatkan
perbelanjaan tambahan oleh kerajaan untuk kos tanah tersebut.

Sementara itu dalam sidang Dewan Undangan Negeri Perak yang telah
berlangsung baru-baru ini, EXCO Kesihatan Kerajaan Negeri Perak dalam jawapan beliau
telah mengatakan bahawa tanah di Changkat Baru tersebut akan mengakibatkan kerajaan
terpaksa menanggung perbelanjaan lebih daripada RM10 juta untuk pengambilan balik
tanah daripada pemilik individu kerana surat hak milik telah dikeluarkan kepada 12 orang
individu di atas tanah tersebut.

Jadi saya tidak faham kenapa ia perlu mengambil masa yang begitu lama untuk
membuat keputusan berkenaan lokasi Hospital Kampar tersebut. Apabila kesemua
pertimbangan dan cadangan lokasi-lokasi tapak hospital telah berada di hadapan kami
sejak lebih dari satu tahun yang lalu.

Timbalan Yang di-Pertua [Dato' Mohd Rashid Hasnon]: Yang Berhormat,
masa dah tamat. Minta rumuskan.

Tuan Su Keong Siong [Kampar]: Sedikit saja, satu perenggan saja.
Timbalan Yang di-Pertua [Dato' Mohd Rashid Hasnon]: Baik, sikit lagi baik.

Tuan Su Keong Siong [Kampar]: Dalam keadaan apa jua pun, saya bagi pihak
penduduk Kampar menyeru dan amat berharap Yang Berhormat Menteri Kesihatan iaitu
Yang Berhormat Rembau mengambil inisiatif penekanan dan menyegerakan proses
perancangan pembinaan Hospital Kampar tersebut. Saya berharap Yang Berhormat
Menteri Kesihatan dapat memberitahu bilakah cadangan tapak hospital baharu ini dapat
dimuktamadkan agar pembinaan Hospital Kampar baharu dapat dijalankan dengan
secepat mungkin.

Saya ingin mengambil kesempatan ini untuk menjemput Yang Berhormat Menteri
Kesihatan mengadakan lawatan kerja rasmi ke Hospital Daerah Kampar sekarang untuk
meninjau sendiri keadaan hospital ini di samping menilai sendiri keperluan hospital baharu
di Kampar. Rakyat di Kampar akan menyanjung baik kehadiran Yang Berhormat Menteri
Kesihatan di Hospital Kampar agar ia menjadi pemangkin kepada pembinaan hospital
baharu di Kampar ini demi kesejahteraan dan kesihatan warga Kampar. Sekian, terima
kasih. Dengan itu, saya mohon menyokong.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kampar. Sekarang saya menjemput Yang Berhormat Libaran.
2.49 ptg.

Datuk Zakaria bin Mohd. Edris @ Tubau [Libaran]: Terima kasih Tuan Yang di-
Pertua kerana memberi peluang kepada Libaran untuk mengambil bahagian dalam
perbahasan Titah Diraja, sempena pembukaan penggal Parlimen.
