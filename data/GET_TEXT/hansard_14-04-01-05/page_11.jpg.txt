DR.21.09.2021 3

pengajian ke peringkat yang lebih tinggi melalui artikulasi yang ditawarkan oleh universiti
berkenaan.

Akan tetapi, reputasi laluan TVET ini sedang diperkukuh supaya ianya setanding
juga dengan laluan akademi yang lain dan insya-Allah kami di kementerian sentiasa
berusaha supaya TVET ini bukan pilihan kedua tetapi TVET ini dipilih oleh pelajar
berdasarkan pada kemahuan dan potensi mereka selepas mereka mendapat pekerjaan
itu nanti. Terima kasih banyak.

Timbalan Yang di-Pertua [Dato’ Mohd Rashid Hasnon]: Pertanyaan-
pertanyaan Menteri seterusnya. Saya ingin menjemput Yang Berhormat Kemaman.

2. Tuan Che Alias bin Hamid [Kemaman] minta Menteri Alam Sekitar dan Air
menyatakan tindakan strategik bagi memastikan dasar harga karbon yang sentiasa
kompetitif dalam pelan perdagangan karbon yang akan diperkenalkan kelak bagi menarik
penyertaan pasaran karbon global.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh dan salam
sejahtera. Terima kasih Tuan Yang di-Pertua dan terima kasih Ahli Parlimen Kemaman
membangkitkan persoalan. Untuk makluman Ahli Yang Berhormat, Jemaah Menteri telah
pun bersetuju dengan pembangunan Panduan Pasaran Karbon Sukarela Antarabangsa
pada 17 September 2021.

Pembangunan panduan ini adalah sebagai asas rujukan kepada pihak dalam
negara seperti kerajaan negeri, pihak-pihak swasta yang ingin terlibat dalam mekanisme
pasaran karbon sukarela antarabangsa atau voluntary carbon market dengan izin VCM.
Panduan Pasaran Karbon Sukarela yang dibangunkan menyenaraikan tanggungjawab
pihak dalam negara seperti kerajaan negeri atau pihak swasta yang ingin membangunkan
atau melaksanakan projek karbon secara sukarela. Dalam masa yang sama, panduan ini
turut menyenaraikan terima kasih Kementerian Alam Sekitar dan Air selaku kementerian
yang bertanggungjawab ke atas perubahan iklim dan dasar berkaitan mekanisme pasaran
karbon negara.

Panduan ini turut menyenaraikan keperluan teknikal asas bagi melaksanakan
projek karbon secara sukarela dan makluman berkaitan projek karbon secara sukarela
yang perlu dilaporkan kepada Kementerian Alam Sekitar dan Air. Dalam masa yang
sama, KASA juga dalam fasa membangunkan Skim Perdagangan Karbon Peringkat
Domestik atau dengan izin Domestic Admission Trading Scheme (DATS) dengan
kerjasama Kementerian Kewangan dan pihak-pihak lain yang berkaitan seperti Bursa
Malaysia.

Pembangunan DATS merupakan sebahagian daripada pembangunan dasar
penetapan harga karbon atau dengan izin carbon pricing negara. Pelaksanaan DATS
adalah melalui pembangunan satu platform tunggal atau dengan izin single platform bagi
urus tadbir kredit karbon di pasaran domestik secara berfasa.

Untuk makluman Yang Berhormat, pembangunan DATS akan menjadi inisiatif
kepada pihak dalam negara seperti kerajaan negeri dan pihak swasta yang ingin mencari
alternatif kepada pasaran karbon secara sukarela yang mempunyai kos transaksi yang
tinggi dan keperluan teknikal yang lebih ketat. Hal ini, pembangunan DATS akan
membolehkan harga karbon di pasaran domestik sentiasa berdaya saing dan kompetitif.

Selain itu, saya juga ingin maklumkan kepada Dewan yang mulia ini peningkatan
dalam permintaan kredit karbon oleh pihak swasta susulan daripada pelaksanaan
mekanisme kawalan karbon di peringkat perdagangan antarabangsa oleh negara-negara
maju seperti Kesatuan Eropah, Kanada dan USA juga akan meningkatkan daya saing
harga karbon di pasaran domestik.

Saya ingin beri penegasan bahawa sebarang transaksi mestilah mematuhi
tatacara yang diputuskan oleh kementerian kerana sebarang transaksi di peringkat negeri
dan swasta mesti dikawal selia supaya pemindahan kredit karbon tidak menjejaskan
