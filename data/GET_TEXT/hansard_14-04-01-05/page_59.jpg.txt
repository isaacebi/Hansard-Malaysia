DR.21.09.2021 51

01500

Saya juga ingin minta supaya satu fasiliti sukan berbentuk mini kompleks dapat
dibangunkan di Parlimen Libaran sebagai kemudahan dan tempat beriadah.

Timbalan Yang di-Pertua [Dato' Mohd Rashid Hasnon]: Yang Berhormat
Libaran, masa sudah tamat.

Tuan Syed Saddiq bin Syed Abdul Rahman [Muar]: Hanya 30 saat, mencelah
30 saat.

Datuk Zakaria bin Mohd. Edris @ Tubau [Libaran]: Terima kasih. Sebelum
saya mengakhiri perbahasan saya, sesungguhnya saya ingin melafazkan selamat maju
jaya kepada negara kita yang tercinta walaupun pada hari ini kerajaan baharu menghadapi
cabaran politik, menghadapi pandemik dan ekonomi dalam keadaan yang begitu
mencabar.

Dalam masa yang sama juga...

Tuan Syed Saddiq bin Syed Abdul Rahman [Muar]: Yang Berhormat, minta 30
saat, Yang Berhormat.

Datuk Zakaria bin Mohd. Edris @ Tubau [Libaran]: ...Namun dapat juga
mengatasi demi kesejahteraan masyarakat. Tuan Yang di-Pertua, saya menyokong,
terima kasih.

Timbalan Yang di-Pertua [Dato' Mohd Rashid Hasnon]: Tidak ada celahan
daripada Yang Berhormat Muar. Minta maaf, Yang Berhormat Muar.

Tuan Syed Saddiq bin Syed Abdul Rahman [Muar]: [Ketawa] Terima kasih.

Timbalan Yang di-Pertua [Dato' Mohd Rashid Hasnon]: Yang Berhormat, saya
ingin teruskan, sekarang saya menjemput Yang Berhormat Kalabakan, 10 minit.

Tuan Ma’mun bin Sulaiman [Kalabakan]: Masa 10 minit sahaja.
Timbalan Yang di-Pertua [Dato' Mohd Rashid Hasnon]: Ya.

3.01 ptg.

Tuan Ma’mun bin Sulaiman [Kalabakan]: Terima kasih, Tuan Yang di-Pertua.
Kalabakan juga ingin mengambil bahagian dalam perbahasan menjunjung kasih atas
Titah Seri Paduka Baginda Yang di-Pertuan Agong sempena Pembukaan Parlimen pada
13 September 2021.

Tuan Yang di-Pertua, seperti biasa, Ahli-ahli Parlimen dari Sabah akan berbahas
dengan dialog yang sama memohon pembaikan dan perwujudan infra-infra asas, sekolah,
klinik kesihatan, jalan raya dilaksanakan dan dana peruntukan dapat diturunkan secara
sewajarnya kepada negeri Sabah selaras dengan pemodenan negara, peredaran masa
dan pertambahan penduduk.

Isu-isu yang sama kita utarakan dalam setiap perbahasan tahun demi tahun tanpa
ada kesan yang positif untuk memenuhi tuntutan dan permintaan masyarakat kita di
Sabah. Kita semakin jauh tertinggal dalam banyak perkara dan negeri Sabah terus
dikategorikan antara negeri termiskin di Malaysia Di manakah silapnya?

Apakah Sabah kekurangan sumber pendapatan daripada aktiviti-aktiviti ekonomi
yang diusahakan di Sabah? Atau Kerajaan Persekutuan sengaja tidak mahu memberi
keutamaan daripada segi peruntukan secukupnya untuk kemajuan penduduk Malaysia
yang bergelar warganegara Malaysia yang bermastautin di Sabah. Kebanyakan
kementerian penting di Sabah adalah di bawah urus tadbir dan kuasa persekutuan seperti
Kementerian Pendidikan, Kementerian Kesihatan dan sebagainya.

Kita di Sabah juga ingin bertanya sama ada pengarah-pengarah serta pegawai-
pegawai yang dilantik untuk menerajui Jabatan-jabatan Persekutuan di Sabah dapat
melihat masalah-masalah kita di Sabah secara terang dan faham agar mereka boleh
merancang dan mencadangkan pelan-pelan pembangunan dan melaksanakan apa yang
diperlukan oleh rakyat Sabah kepada kementerian masing-masing.
