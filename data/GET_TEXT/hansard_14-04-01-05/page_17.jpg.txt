DR.21.09.2021 9

contoh, dengan kemasukan China ke dalam CPTPP, ia akan membolehkan pengilang-
pengilang dan pengeluar-pengeluar dari Malaysia untuk menggunakan bahan mentah dari
China bagi pengeluaran produk akhir yang turut diambil kira dalam melayakkan produk
berkenaan mendapat layanan duti berkeutamaan (preferential duty).

Jadi pada pandangan kementerian, Malaysia sebagai salah satu rakan dagang
yang terbesar dengan China, dasar dan agenda pembangunan China ini adalah penting
di mana ianya akan memberikan impak kepada Malaysia dan negara-negara serantau.
Dalam hal ini, kemasukan China ke dalam CPTPP dijangka memberi impak yang cukup
positif dan signifikan ke atas Malaysia, sekiranya Malaysia meratifikasi perjanjian CPTPP
dalam masa yang terdekat.

Saya juga hendak memaklumkan baru-baru ini, Federation of Malaysian
Manufacturers merupakan satu pertubuhan yang besar mewakili pengilang-pengilang di
Malaysia telah mengeluarkan kenyataan rasmi bahawa dengan izin Tuan Yang di-Pertua,
saya quote kenyataan FMM, “We firmly believe that early ratification of CPTPP would
assist Malaysian exporters to secure preferential market access within CPTPP countries
to remain competitive over our regional competitors and help to build investors confidence
in Malaysia during this time of uncertainty”.

Jadi, alhamdulillah nampaknya pihak industri, pihak swasta juga telah melihat
kepentingan CPTPP dan kita akan meratifikasinya dalam masa yang terdekat. Terima
kasih Tuan Yang di-Pertua.

01040

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua.

Tuan Ahmad Tarmizi bin Sulaiman [Sik]: Minta soalan tambahan. Yang
Berhormat Sik mahu soalan tambahan.

Timbalan Yang di-Pertua [Dato’ Mohd Rashid Hasnon]: Saya jemput Yang
Berhormat Kuala Kedah.

Dr. Azman bin Ismail [Kuala Kedah]: Ya. Terima kasih Timbalan Yang di-
Pertua, terima kasih Yang Berhormat Menteri. Soalan saya ialah dengan kita
meratifikasikan RCEP dan juga dengan bersamanya Myanmar dalam meratifikasikannya,
apakah itu akan menghalang kita untuk bersuara atau mengenakan tekanan kepada
Myanmar atas tindak tanduknya yang merupakan ancaman juga kepada kestabilan dan
keselamatan di Asia Tenggara, khususnya...[Tidak jelas] Terima kasih.

Dato’ Seri Mohamed Azmin bin Ali: Terima kasih Yang Berhormat Kuala Kedah.
Saya mengambil maklum pandangan ini. Malahan, pemimpin-pemimpin negara-negara
ASEAN juga telah membincangkan tentang situasi politik di Myanmar dan ada beberapa
buah negara anggota ASEAN telah mengambil pendirian yang keras dan tegas tidak
menerima kepimpinan yang ada pada hari ini.

Namun dalam konteks meratifikasi perjanjian RCEP, saya telah sebut secara
cermat sebentar tadi bahawa yang telah meratifikasi dan diterima oleh Sekretariat ASEAN
adalah Singapura, China dan Jepun manakala Thailand telah melengkapkan proses
meratifikasi dan telah mengemukakan surat cara ratifikasi kepada Sekretariat. Namun
dalam konteks Myanmar, mereka telah menghantar surat cara ratifikasi kepada
Sekretariat ASEAN dan ini akan diputuskan di peringkat kepimpinan pemimpin-pemimpin
negara-negara ASEAN tentang situasi di Myanmar.

Jadi, perkara ini perlu dilihat secara menyeluruh walaupun ia melibatkan
perdagangan dan juga trade di antara negara-negara ASEAN dan juga anggota rakan
FTA ASEAN. Namun, situasi di Myanmar itu amat membimbangkan dan kita sedang
memantau untuk mengambil ketetapan yang lebih tegas dan meletakkan tekanan yang
lebih kuat kepada kepimpinan di Myanmar pada hari ini supaya kembali menjadi sebuah
negara yang demokratik dan memberikan hak kepada rakyat di Myanmar. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih.

Tuan Ahmad Tarmizi bin Sulaiman [Sik]: Mohon satu lagi soalan tambahan.
