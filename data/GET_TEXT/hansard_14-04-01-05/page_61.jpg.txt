DR.21.09.2021 53

klinik kesihatan yang disediakan di Pekan Merotai Besar dan Pekan Kalabakan adalah
dalam keadaan yang usang, kurang lengkap dan perlu dinaiktarafkan. Lokasi klinik-klinik
kesihatan ini adalah jauh dari hospital yang ada di bandar Tawau.

Tuan Yang di-Pertua, masalah murid-murid sekolah dalam situasi pandemik juga
amat menggusarkan warga Kalabakan. Perjalanan proses pembelajaran melalui PAPR
boleh dikatakan kurang berkesan terutamanya di kawasan luar bandar Sabah. Dengan
kadar cakupan dan rangkaian internet di Sabah hanya pada kadar 30 peratus partisipasi
murid dalam pembelajaran atas talian sudah pasti amatlah rendah.

Kementerian Pendidikan haruslah merangka pelan-pelan perancangan jangka
pendek dan jangka panjang yang lebih komprehensif dan bersifat mikro margin dalam
pembukaan sekolah disebabkan tiada pilihan baik jika kaedah PdPR yang sedang
dilaksanakan tidak dapat membantu pembelajaran secara berkesan dan efektif. Mintalah
pegawai-pegawai pendidikan daerah turun ambil maklumat sebenar di lapangan untuk
diajukan kepada Kementerian Pendidikan. Mereka lebih faham permasalahan yang
dihadapi cuma mungkin mereka kurang berani menyuarakan kepada pihak atasan atas
sebab-sebab tertentu.

01510

Kita tidak boleh gunakan satu polisi untuk diguna pakai di seluruh negara dalam
merangka dan merancang pembukaan sekolah. Aktiviti perekonomian negeri Sabah juga
harus dibuka secara berperingkat mengikut situasi pandemik di kawasan-kawasan kurang
kes COVID-19. Hampir dua tahun kita menjalani kehidupan dalam suasana yang sangat
mengesankan kepada aktiviti harian.

Kita sudah sepatutnya ada sedikit pengalaman dan pelajaran yang boleh menjadi
panduan untuk kita menjalani kehidupan dalam pandemik. Ramai peniaga terkesan dan
tidak kurang juga warga yang hilang punca pendapatan. Walaupun kerajaan ada
menghulurkan bantuan, adalah lebih baik untuk kerajaan membuat kajian lebih mendalam
untuk pembukaan lebih banyak sektor-sektor ekonomi dalam kawasan-kawasan berisiko
rendah.

Sabah adalah negeri yang sangat bertuah dan beruntung dengan anugerah
Tuhan yang melimpah ruah. Tanah-tanah kita sangat subur. Banyak hasil galian dan
mineral serta tempat-tempat yang memiliki keindahan alam yang tersendiri. Lokasi dan
kedudukan geografi Sabah juga boleh dimanfaatkan untuk kepentingan negara. Sabah
terletak di utara kepulauan Borneo yang sangat dekat dengan ekonomi besar seperti
negara Jepun, Korea dan China.

Jiran Sabah seperti Kalimantan Indonesia dan Selatan Filipina merupakan potensi
pasaran barangan jika kita mula mewujudkan perindustrian berat dan industri pembuatan
di Sabah.

Negara Republik Indonesia sudah membina ibu kota baru mereka di Penajam,
Balikpapan Kalimantan dan dijangka perpindahan ibu kota ini bermula pada tahun 2024.
Kalabakan terletak di selatan Sabah dan berjiran dengan Kalimantan. Sudah tentu jika
perkembangan yang sedang rancak di negara jiran ini diambil kira, kita bakal dapat
limpahan ekonomi yang besar. Oleh yang demikian, perancangan kerajaan dahulu yang
meluluskan pembinaan Kompleks Kastam, Imigresen, Kuarantin dan Keselamatan (CIQS)
dan jalan raya bernilai RM600 juta di Serudong, Kalabakan dapat diutamakan oleh
kerajaan sekarang. Harus juga diingat, perairan Sabah...

Timbalan Yang di-Pertua [Dato’ Mohd Rashid Hasnon]: Masa sudah tamat
Yang Berhormat.

Tuan Ma’mun bin Sulaiman [Kalabakan]: Satu minit.
Timbalan Yang di-Pertua [Dato’ Mohd Rashid Hasnon]: Baik, sila.

Tuan Ma’mun bin Sulaiman [Kalabakan]: Harus juga diingat, perairan pantai
timur Sabah juga berpotensi berposisi utama sebagai laluan perkapalan antarabangsa
yang menggunakan Selat Makasar. Pertambahan kapal-kapal tanker besar bermuatan
pelbagai kargo yang melalui Laut Sulu di Sabah terus ke Selat Melaka dan Selat Sunda
di Lombok di Indonesia dilihat sebagai alternatif laluan kepada laluan Singapura dan Selat
