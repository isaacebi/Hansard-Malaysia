DR.21.09.2021 67

01620

Saya telah menjelaskan asas politik dan undang-undang dalam ucapan saya ini
untuk menzahirkan semua dari UMNO 46. Sebenarnya asas undang-undang ini, sah atau
tidak UMNO, ada hadnya. Saya akan memberitahu Tuan Yang di-Pertua Dewan Rakyat,
Peguam Negara, Pendaftar Pertubuhan dan Suruhanjaya Pilihan Raya bahawa saya
berhak daripada segi perlembagaan untuk mengisytihar diri sebagai wakil rakyat parti
parlimen UMNO di Dewan Rakyat. Dengan keseluruhan hak undang-undang dan hak
Perlembagaan.

Akhir sekali, saya merayu kepada keseluruhan orang Melayu agar menerima
pandangan dan pendapat saya ini, serta berdiri bersama saya untuk menegakkan segala
apa yang telah dizahirkan demi kebaikan negara.

Terima kasih Tuan Yang di-Pertua.

Dato’ Sri Azalina Othman Said [Pengerang]: Terima Kasih Yang Berhormat
Mulia, sekarang saya jemput Yang Berhormat Sepang.

4.21 ptg.

Tuan Mohamed Hanipa bin Maidin [Sepang]: Terima kasih kepada Tuan Yang
di-Pertua kerana memberi izin saya turut berbahas dalam titah diraja ini. Saya ingin
mulakan dengan membaca apa yang terkandung dalam kenyataan rasmi Seri Paduka
Baginda Yang di-Pertuan Agong pada 18 Ogos 2021. Antara lain, Seri Paduka Baginda
bertitah bahawa Perdana Menteri yang telah dilantik oleh Baginda, menurut Perkara
40(2)(a) dan Perkara 43(2)(a) Perlembagaan Persekutuan hendaklah_ secepat
mengemukakan usul undi percaya di Dewan Rakyat untuk mengesahkan beliau mendapat
kepercayaan majoriti di Dewan Rakyat. Ini adalah ucapan yang diberikan pada 18 Ogos
2021.

Selepas itu pada 4 September 2021, Peguam Negara, abang kepada Tuan
Yang di-Pertua menyatakan bahawa tidak lagi perlu diadakan usul undi percaya kerana
pelantikan Yang Amat Berhormat Perdana Menteri adalah mengikut undang-undang
berdasarkan budi bicara Yang di-Pertuan Agong.

Tuan Yang di-Pertua, sebenarnya saya rasa tidak ada masalah untuk kita
menerima kenyataan daripada Peguam Negara itu, keranalah itulah hakikatnya
kedudukan undang-undang. Akan tetapi, bagi saya isu ini bukan melibatkan isu
perundangan semata-mata, tetapi, dengan izin, adalah isu good practice. Amalan yang
baik yang cuba diperkenalkan oleh Yang di-Pertuan Agong dalam konteks kita
menghadapi satu kemelut politik yang berpanjangan, maka dicadangkan selepas
pelantikan itu, hendaklah diadakan satu undi percaya.

Saya rasa ini bukan satu perkara yang luar biasa tapi saya merasa amat keliru
kerana apakah dalam titah Yang di-Pertuan Agong yang baru-baru ini, tidak ada
dinyatakan tentang perkara ini.

Bagi saya, tidak salahnya untuk kita adakan undi tidak percaya ini dan sebagai
sebuah kerajaan yang nampaknya bersungguh mengatakan ingin untuk memperakui
kedudukan Raja Berperlembagaan ini, sepatutnya kita mengambil berat tentang
kenyataan Yang di-Pertuan Agong ini.

Kita mengadakan undi tidak percaya ini bukan semata-mata untuk kita nak
katakan ini adalah isu perlembagaan semata-mata. Sebab Perlembagaan ini tidak boleh
dibaca secara terpisah dengan keadaan yang berlaku sekarang ini.

Jadi saya merasakan bahawa, dan saya minta supaya kalau betul kita semua
menjunjung titah Yang di-Pertuan Agong, hendaklah kita melaksanakan titah ini iaitu
diadakan usul undi percaya di Dewan Rakyat ini untuk mengesahkan Yang Amat
Berhormat Perdana Menteri mendapat kepercayaan maijoriti di Dewan Rakyat. Ini selaras
dengan titah Yang di-Pertuan Agong pada 18 Ogos 2021.

Tuan Yang di-Pertua, sebenarnya apa yang berlaku sekarang ini, sama ada kita
suka atau tidak suka, bukan berpunca daripada yang sering difitnahkan kononnya
seseorang itu ingin berkuasa tanpa mengambil kira keadaan rakyat sekarang.
