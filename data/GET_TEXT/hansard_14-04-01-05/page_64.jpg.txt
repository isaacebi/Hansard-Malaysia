56 DR.21.09.2021

Tuan Oscar Ling Chai Yew [Sibu]: Yang Berhormat Sibu, Yang Berhormat Sibu.
Tuan Haji Ahmad Johnie bin Zawawi [Igan]: Masa tidak cukup untuk saya.
Tuan Oscar Ling Chai Yew [Sibu]: Sikit saja, sikit saja.

Tuan Haji Ahmad Johnie bin Zawawi [Igan]: Tuan Yang di-Pertua, saya juga
ingin mengambil kesempatan ini untuk merakamkan setinggi-tinggi tahniah di dalam
Dewan yang mulia ini kepada Jawatankuasa Pengurusan Bencana Daerah Daru, Matu,
Sarikei dan Maradong yang diketuai oleh Pegawai Daerah serta seluruh anggotanya
termasuk petugas barisan hadapan Kementerian Kesihatan, RELA, polis, APM dan semua
yang terlibat kerana telah berjaya melaksanakan Program Imunisasi dan Vaksinasi
kepada seluruh penduduk di Parlimen Igan. Saya telah dimaklumkan bahawa kawasan
Parlimen Igan telah mencapai imuniti kelompok dengan peratusan vaksinasi kira-kira 95
peratus.

Tuan Yang di-Pertua, saya juga ingin menyentuh mengenai projek pembinaan...
Tuan Oscar Ling Chai Yew [Sibu]: Yang Berhormat Igan.

Tuan Haji Ahmad Johnie bin Zawawi [Igan]: ...SMK Matu baharu yang dijangka
bermula pada April 2022 dan siap sepenuhnya pada Oktober 2024.

Tuan Oscar Ling Chai Yew [Sibu]: Yang Berhormat, ia mengenai kes COVID-
19 di Sarawak.

Tuan Haji Ahmad Johnie bin Zawawi [Igan]: Saya ingin merakamkan jutaan
terima kasih kepada kerajaan sebelum ini kerana telah meluluskan pembinaan sekolah ini
dengan kos sebanyak RM75 juta. Walau bagaimanapun, pada sesi pembentangan projek
pada 9 September yang lalu, saya telah hadir bersama-sama dengan pihak Jabatan
Pendidikan Negeri Sarawak, konsultan dan pihak Jabatan Kerja Raya Sarawak sebagai
agensi pelaksana.

Pihak JKR Sarawak telah memaklumkan bahawa peruntukan berjumlah RM75
juta ini tidak mencukupi disebabkan kos rawatan tanah diperlukan berdasarkan laporan
siasatan tanah dan kos cerucuk yang tinggi termasuk pemilihan bahan M&E yang
bersesuaian kerana lokasi sekolah ini berdekatan dengan laut. Dengan kos asal RM75
juta, ia hanya dapat membina komponen-komponen yang penting. Akan tetapi, komponen
yang lebih penting sekali lagi ialah pembinaan sebuah blok lapan unit Kuarters Guru.

Sekiranya pembinaan termasuk lapan unit blok kuarters ini, maka jumlah kos
keseluruhan projek dianggarkan RM87.15 juta dengan anggaran pertambahan RM12.15
juta. Pembinaan lapan unit kuarters ini adalah penting kerana sekolah ini agak jauh dari
penempatan kampung supaya dapat memberi keselesaan kepada guru-guru. Oleh sebab
itu saya memohon kepada Kementerian Pendidikan agar dapat meluluskan penambahan
kos sebanyak RM12.5 juta untuk dimasukkan dalam Rancangan Malaysia Kedua Belas.

Tuan Yang di-Pertua, sebenarnya masih lagi ada dua perkara yang ingin saya
sampaikan kerana masa tidak mengizinkan, sebab itu saya memohon agar semua isu
berkaitan yang telah saya bangkitkan melibatkan kawasan Parlimen Igan khususnya,
mendapat perhatian dan tindakan sewajarnya daripada kerajaan dan kementerian yang
berkaitan. Sebelum saya mengakhiri perbahasan ini, saya ingin menitipkan tiga rangkap
pantun buat Baginda Tuanku.

Nasihat Tuanku jadi pedoman;
Sentiasa tersemat di sanubari;

Selagi hayat dikandung badan;
Sumpah setia ketaatan diberi.

Dari Pahang pergi ke Sunda;
Dari Igan ke Hulu Kinta;
Raja dan rakyat berpisah tiada;
Tuanku menaungi negara tercinta.
