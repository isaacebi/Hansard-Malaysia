DR.21.09.2021 49

01450

Tuan Yang di-Pertua, saya ingin mengambil kesempatan ini untuk mengucapkan
terima kasih kepada mantan Yang Amat Berhormat Perdana Menteri merangkap Ahli
Parlimen Pagoh, Yang Amat Berhormat Tan Sri Dato’ Haji Mahiaddin bin Haji Md Yasin
atas usaha beliau memikul tanggungjawab yang berat dalam masa yang paling mencabar
dan kekal semangat juang hadapi cabaran pandemik COVID-19 demi menjaga
keselamatan rakyat dan negara kita Malaysia.

Saya juga ingin merakamkan setinggi-tinggi syabas dan tahniah kepada Yang
Amat Berhormat Perdana Menteri Kesembilan, Yang Amat Berhormat Dato’ Sri Ismail
Sabri bin Yaakob serta barisan Kabinet yang dilantik untuk memikul beban yang berat
dalam masa yang genting ini untuk memerangi pandemik COVID-19 dan memulihkan
ekonomi negara Malaysia.

Saya juga ingin memanjangkan ucapan tahniah saya kepada rakan saya dari
Sabah, Yang Berhormat Tuan Haji Yamani Hafez bin Musa, Ahli Parlimen Sipitang dan
Yang Berhormat Datuk Mohamad bin Alamin, Ahli Parlimen Kimanis, atas pelantikan
kedua-dua rakan saya sebagai Timbalan Menteri Kewangan Kedua, dan Timbalan Menteri
Pendidikan Kedua.

Tuan Yang di-Pertua, saya menyambut baik keputusan Mahkamah Tinggi di
Kuala Lumpur memutuskan anak-anak yang lahir daripada ibu warganegara Malaysia, di
luar negara secara automatik akan diberi status Kewarganegaraan Malaysia. Saya ingin
menambah di sini bahawa kewarganegaraan Malaysia diberi juga secara automatik tanpa
mengira ibu atau bapa kepada anak yang berkenaan.

Perkara 14 Perlembagaan Persekutuan juga menetapkan...

Tuan Syed Saddiq bin Syed Abdul Rahman [Muar]: Yang Berhormat, izin
laluan.

Datuk Zakaria bin Mohd. Edris @ Tubau [Libaran]: ...Yang lahir pada atau
selepas Penubuhan Malaysia yang memiliki kelayakan dinyatakan dalam Bahagian 2,
Lampiran 2, secara automatik menjadi warganegara Malaysia mengikuti undang-
undang...

Tuan Syed Saddiq bin Syed Abdul Rahman [Muar]: Yang Berhormat, izin
laluan.

Timbalan Yang di-Pertua [Dato’ Mohd Rashid Hasnon]: Daripada Yang
Berhormat Muar, hendak bagi laluan atau tidak?

Datuk Zakaria bin Mohd. Edris @ Tubau [Libaran]: Saya diberi masa hanya
sedikit, saya habiskan dahulu. Kalau ada masa insya-Allah saya akan bagi.

Mengikut undang-undang Malaysia. Jadi saya juga ingin menyeru supaya
kerajaan dapat mempercepatkan proses Kad Pengenalan Merah, yang telah lama
ditunggu.

Tuan Yang di-Pertua kes COVID-19...

Tuan Syed Saddiq bin Syed Abdul Rahman [Muar]: Yang Berhormat, 15 saat
sahaja. Sedikit sahaja.

Datuk Zakaria bin Mohd. Edris @ Tubau [Libaran]: Bagi peluang kepada saya.
Saya hanya sedikit masa untuk saya habiskan.

Mencatatkan puluhan ribu angka setiap hari malah kes positif harian COVID-19 di
Sabah turut menunjukkan tren yang menaik dengan empat angka. Keadaan ini sangat
juga membimbangkan, malah kadar kematian kes COVID-19 per 100 ribu populasi di
Sabah juga menunjukkan tren yang kian menaik.

Walau bagaimanapun, kita faham bahawa kadar vaksinasi merupakan faktor
utama bagi negara keluar daripada kemelut pandemik COVID-19 ini, dan membuka
semula sektor ekonomi. Namun jika dibandingkan dengan Sabah dengan negeri yang lain,
kadar vaksinasi di Sabah merupakan negeri yang paling rendah daripada segi jumlah
populasi pada dewasa ini, menerima suntikan dos pertama dan juga dos kedua.
