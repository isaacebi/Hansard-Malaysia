80 DR.21.09.2021

yang tinggi dalam jangka masa yang panjang. Ada kemungkinan ianya ditukar kepada
longkang simen ataupun culvert, dengan izin berukuran 10 hingga 12 kaki lebar.

Saya ingin tahu, setakat manakah masalah penyebab banjir ini telah dikenalpasti.
Adakah dan setakat manakah kerja-kerja bagi mengatasi masalah ini telah dibuat dan
bilakah agaknya jangka masa yang telah ditetapkan bagi menyelesaikan masalah ini dan
menghentikan degupan jantung penduduk setiap kali hujan lebat.

Tuan Yang di-Pertua, kita juga berterima kasih atas bantuan kit makanan dengan
peruntukan RM300,000 dan di Tangga Batu saya dapat menyediakan 4,500 kit. Tangga
Batu beruntung kerana ada tiga Ahli Parlimen mendapat peruntukan ini. Selain saya, ada
dua orang lagi Senator Dewan Negara yang mendapat peruntukan yang sama dan
diharap kit tersebut diagih tanpa mengira parti, bangsa dan agama. Satu kit makanan
mungkin bertahan seminggu sahaja namun rakyat kehilangan kerja atau terjejas jika dikira
daripada 1 Jun sudah hampir 20 minggu.

Saya kagum dengan mereka yang kita senaraikan namun mereka menolak
kerana mereka kata masih boleh bertahan. Kesungguhan golongan ini yang jujur dan
berhempas pulas sudah tentu akan ada cahaya di hujung terowong.

Kaki lompat membentuk kerajaan,
Betulkan niat jangan terpesong,
Tangga Batu akhiri perbahasan,
Titah tuanku patik junjung.

Terima kasih.

Dato’ Sri Azalina Othman Said [Pengerang]: Yang Berhormat Bukit Gantang.

5.22 ptg.

Dato’ Syed Abu Hussin bin Hafiz Syed Abdul Fasal [Bukit Gantang]:
Bismillahi Rahmani Rahim. Assalamualaikum warahmatullahi wabarakatuh dan salam
sejahtera.

Tuan Yang di-Pertua, syukur kepada Allah SWT saya berpeluang mengambil
bahagian membahaskan usul menjunjung kasih atas titah Duli Yang Maha Mulia Seri
Paduka Baginda Yang di-Pertuan Agong.

Tuan Yang di-Pertua, sekalung penghargaan ditujukan kepada kerajaan atas
Pelan Tindakan Vaksinasi yang telah dilaksanakan bagi menyelamatkan rakyat daripada
belenggu pandemik COVID-19 yang sudah melanda negara hampir dua tahun lamanya.

Di Parlimen Bukit Gantang, Pejabat Daerah dengan kerjasama Kementerian
Kesihatan Malaysia telah melaksanakan Program Imunisasi COVID-19 Kebangsaan
(PICK) dengan bergerak ke setiap mukim bagi memudahkan penduduk kampung
menerima vaksin. Hasilnya kadar capaian vaksinasi di Daerah Larut, Matang dan Selama
yang melibatkan Parlimen Bukit Gantang meningkat kepada 78.8 peratus.

Saya ingin merakamkan ucapan setinggi-tinggi penghargaan kepada Tan Sri Dr.
Noor Hisham Abdullah, Ketua Pengarah Kesihatan Malaysia yang bersama-sama turun
ke padang memberikan semangat dan memberikan vaksin kepada nelayan dengan
menaiki bot yang tinggal di Pulau Pasir Hitam baru-baru ini.

Tuan Yang di-Pertua dan sahabat saya Yang Berhormat Menteri Agama, akibat
PKP yang dilaksanakan sudah hampir dua tahun, masih ada yang tidak dapat menunaikan
solat Jumaat dan ada yang telah lupa adanya hari Jumaat. Masjid sudah sekian lama
mengehadkan bilangan kehadiran jemaah. Kuota solat Jumaat perlu ditambah mengikut
kapasiti masjid. Jika masjid masih tidak dapat menampung jemaah berilah kebenaran
kepada mereka untuk solat Jumaat secara bergilir-gilir dua atau tiga kali atau berilah
kebenaran kepada komuniti di kawasan tersebut menunaikan solat Jumaat di ruang yang
terbuka seperti padang ataupun dewan.

Tuan Yang di-Pertua, kita tidak seharusnya berasa takut untuk membuka semula
masjid seperti biasa kerana bimbang timbulnya fitnah kepada agama kerana masjid
