DR.21.09.2021 15

4. Datuk Wira Dr. Mohd Hatta bin Md. Ramli [Lumut] minta Menteri Luar Negeri
menyatakan adakah Malaysia akan mengiktiraf negara Afghanistan di bawah
pemerintahan baharu Taliban.

Menteri Luar Negeri [Dato’ Saifuddin Abdullah]: Tuan Yang di-Pertua, terima
kasih kepada Yang Berhormat Lumut. Izinkan saya menjawab pertanyaan ini bersekali
dengan pertanyaan oleh Yang Berhormat Julau, Yang Berhormat Sibu dan juga Yang
Berhormat Pasir Mas, masing-masing bertarikh 27 September, 30 September dan 12
Oktober kerana pertanyaan tersebut menyentuh isu yang sama. Saya rasa ada seorang
lagi Yang Berhormat juga yang bertanya tetapi tarikhnya ialah sebelum hari ini dan belum
dijawab.

Ada tiga isu utama yang dibangkitkan oleh Ahli Yang Berhormat iaitu pertama
tentang bantuan kepada rakyat Malaysia di Afghanistan, kedua pengiktirafan kerajaan
sementara Emiriah Islam Afghanistan dan ketiga peranan Malaysia melalui OIC
berhubung dengan isu Afghanistan.

Berkenaan bantuan kepada rakyat Malaysia di Afghanistan, sehingga hari ini
terdapat hanya dua orang warganegara Malaysia yang berada di Afghanistan. Kedua-dua
mereka ini berkhidmat dengan organisasi kemanusiaan antarabangsa iaitu pasukan
Palang Merah Norway dan International Federation of Red Cross and Red Crescent
(IFRC). Mereka telah pun melaporkan kepada Suruhanjaya Tinggi Malaysia di New Delhi
tentang keberadaan mereka dalam keadaan selamat.

Mereka membuat keputusan untuk kekal di sana bagi meneruskan tugasan dan
pada masa yang sama terus mengambil semua langkah bagi memastikan keselamatan
mereka. Kami telah meminta mereka supaya sentiasa berhubung dengan suruhanjaya
tinggi kita di New Delhi atau terus ke Wisma Putra sekiranya memerlukan apa-apa
bantuan konsulat.

Soal pengiktirafan, kerajaan sentiasa melaksanakan dasar luar yang bebas,
berprinsip dan pragmatik berasaskan nilai kKeamanan, kemanusiaan, keadilan dan
kesaksamaan. Kementerian Luar terus meneliti perkembangan terkini di Afghanistan.
Sebagaimana kita tahu, pihak Taliban telah menguasai Afghanistan pada 15 Ogos 2021
dan pada 7 September 2021 telah menubuhkan sebuah kerajaan sementara.

Sehingga kini, masih tiada negara luar yang mengiktiraf kerajaan di Kabul. Ini
termasuk negara-negara jiran yang terdekat dengan Afghanistan. Malaysia juga
mengambil pendirian untuk berhati-hati dan meneliti perkembangan semasa. Sebelum
kerajaan membuat keputusan muktamad berhubung isu pengiktirafan ini, terdapat
beberapa pertimbangan atau dengan izin, parameters yang harus diperhalusi.

Pertama, tahap penerimaan rakyat Afghanistan sendiri terhadap penguasaan dan
penubuhan kerajaan oleh Taliban.

Kedua, kita dapati bahawa kerajaan sementara yang dibentuk masih tidak bersifat
inklusif dengan tidak merangkumi penyertaan golongan-golongan etnik utama yang lain.

Ketiga, kita melihat soal memastikan inklusiviti ini termasuklah tentang peranan
wanita bukan sahaja dalam pentadbiran, tetapi juga daripada segi penjagaan dan promosi
hak-hak wanita dan anak-anak perempuan juga daripada aspek peranan dan sumbangan
mereka kepada masyarakat dan negara.

Keempat, Malaysia sentiasa berpegang bahawa kerajaan di Kabul itu mestilah
berdasarkan pendekatan dengan izin, Afghan-led, Afghan-owned and Afghan-controlled,
peace and reconciliation process.

Kelima, sebagai anggota OIC, Malaysia juga memberi tumpuan kepada pendirian
yang ditetapkan secara bersama melalui mesyuarat tergempar Jawatankuasa Eksekutif
OIC pada 22 Ogos 2021 yang secara ringkasnya, saya sebutkan di sini soal:

(i) mengukuhkan komitmen dan sokongan OIC terhadap
Afghanistan;
(ii) mengetengahkan harapan masyarakat antarabangsa daripada

kepimpinan baru di Afghanistan untuk mempromosikan
