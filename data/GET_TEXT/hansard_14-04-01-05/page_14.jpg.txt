6 DR.21.09.2021

Tuan Cha Kee Chin [Rasah]: Terima kasih Tuan Yang di-Pertua, terima kasih
Yang Berhormat Menteri atas jawapan yang bagi saya agak lengkap tadi. Cuma sedikit
cadangan saya, kalau boleh kita turunkan harga kit ujian kendiri tersebut secara
berperingkat, mungkin pada awal bulan depan kepada RM'5, ini harga runcit. Selepas itu
November mungkin RM10 dan akhirnya mungkin RM5 supaya semua rakyat boleh beli.
Itu sedikit cadangan daripada saya. Saya setuju Yang Berhormat sebut tadi kena ambil
kira kepentingan semua pihak.

Soalan tambahan saya Tuan Yang di-Pertua, selain daripada kit ujian kendiri
antigen ini, disebabkan oleh pandemik COVID-19, ada benda-benda lain seperti alat
sanitasi, spray gun ataupun mesin pembersih udara- air purifier dan juga pulse oximeter
yang menguji tahap oksigen dalam badan kita. Benda-benda ini sebelum ini tak digunakan
ataupun jarang digunakan oleh rakyat biasa tetapi ia menjadi satu keperluan semasa
disebabkan oleh pandemik COVID-19 ini.

Jadi, apa pendirian, adakah kerajaan khasnya kementerian ini akan mengambil
satu tindakan supaya harga siling perkara-perkara ini, item ini akan dihadkan pada paras
maksimum tertentu sebagaimana kit ujian kendiri ataupun pelitup muka yang telah
dilakukan pada tahun lepas? Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Rasah. Sila Yang Berhormat Menteri.

Dato’ Sri Alexander Nanta Linggi: Tuan Yang di-Pertua dan Yang Berhormat
Rasah, sebenarnya banyak yang dihujahkan oleh Yang Berhormat Rasah tadi merupakan
cadangan yang terbaik dan telah saya rasa makluman ataupun telah terjawab dalam
jawapan asal tetapi saya mengambil pandangan Yang Berhormat tadi dengan serius juga.

Kita menghargai dan KPDNHEP akan memperhalusi perkara-perkara yang telah
disebut tadi dengan sewajarnya kerana ia merupakan suatu cadangan yang baik.
Menurunkan lagi harga test kit ini dan juga alat-alat lain yang telah disebut tadi,
kementerian akan mengkaji kesemua faktor yang telah saya nyatakan tadi sebagai
mengambil kira pendekatan yang terbaik.

Pendekatan yang terbaik, kita membuat libat urus bersama semua lapisan ini
sebab kita tak nak mana-mana yang akan merasakan dianiaya ataupun terjejas sama ada
peniaga, pengguna, pemborong dan juga siapa-siapa yang memerlukan.

Kementerian akan meneruskan pemantauan harga bagi produk-produk ini
daripada semasa ke semasa dan tindakan boleh diambil di bawah Akta Kawalan Harga
dan Antipencatutan 2011 ke atas mana-mana peniaga yang cuba mengambil keuntungan
secara tidak munasabah, yang mencatut sehingga menyebabkan kenaikan harga yang
mendadak yang boleh menjejaskan kepentingan pengguna dan kesemua yang
memerlukan alat-alat ini. Sekian, terima kasih.

Tuan Haji Yusuf bin Abd Wahab [Tanjong Manis]: Tanjong Manis.
Tuan Haji Ahmad bin Hassan [Papar]: Papar, Papar.

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua, saya jemput Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Terima kasih kepada pihak kerajaan atas pengumuman yang dibuat oleh Perdana
Menteri pada hari Ahad yang lalu berkaitan dengan bantuan kepada B40 untuk kit ini.

Soalan yang saya ingin kemukakan ini ialah adakah kit-kit ujian secara kendiri ini
mendapat perakuan daripada pihak KKM dari sudut ketepatannya dalam mana-mana
brand ataupun mana-mana jenama yang berada di pasaran ini? Terima kasih.

Dato’ Sri Alexander Nanta Linggi: Tuan Yang di-Pertua, semua brand yang
sekarang di pasaran adalah brand yang diluluskan untuk dijual. Sekarang lebih 16 jenama
yang sudah diluluskan peringkat pertama dan Yang Berhormat Menteri Kesihatan juga
inginkan kita lipat gandakan nama-nama brand supaya ada persaingan dan ia juga akan
memberi tekanan kepada penurunan harga nanti kalau lebih banyak lagi brand dalam
pasaran.
