DR. 4.8.2022 88

yang ditetapkan supaya tidak perlu rujuk kepada Dewan ini. Saya fikir ini satu pindaan yang
harus dibuat dan saya ingin menyokong RUU ini. Terima kasih.

Tuan Yang di-Pertua: Terima kasih Yang Berhormat Tebrau. Yang Berhormat
Kalabakan, silakan.

4.14 ptg.

Tuan Ma'mun bin Sulaiman [Kalabakan]: Terima kasih Tuan Yang di-Pertua atas
peluang yang diberikan kepada Kalabakan untuk turut serta dalam perbahasan Rang
Undang-undang Cukai Perkhidmatan (Pindaan) 2022.

Tuan Yang di-Pertua, saya meneliti pembentangan Yang Berhormat Timbalan
Menteri atas RUU ini. Sebagai permulaan, saya ingin bertanya apakah pandangan kerajaan
mengenai cadangan yang diberikan oleh pakar-pakar percukaian dan pemain industri
mengenai penggabungan Akta Cukai Barang dan Perkhidmatan (GST) dan Akta Cukai
Jualan dan Perkhidmatan (SST) sedia ada bagi menambah baik sistem cukai semasa di
negara ini.

Perihal penyeludupan dan ketirisan cukai - saya mendengar jawapan daripada Yang
Berhormat Timbalan Menteri Kewangan dari Sipitang semalam mengenai anggaran
kehilangan pendapatan daripada penyeludupan tahun lalu berjumlah RM800 juta. Soalan
saya, melalui sembilan rang undang-undang yang dibawa oleh Kementerian Kewangan hari
in) dan semalam, adakah aktiviti penyeludupan ini dapat dikurangkan dengan
mengimplementasikan undang-undang yang diluluskan? Dengan pindaan kepada Akta Cukai
Jualan dan Akta Cukai Perkhidmatan ini, berapakah anggaran penambahan hasil yang bakal
dikutip oleh kerajaan?

Di bawah SST semasa, terdapat kira-kira 800 item atau barang yang dikenakan kadar
jualan lima peratus dan 5,600 item lagi dikenakan 10 peratus. Manakala, di bawah GST
sebelum ini 11,000 item dikenakan cukai. Soalan saya, melalui pindaan Akta Cukai Jualan
dan Akta Cukai Perkhidmatan hari ini, berapakah jumlah item yang akan dikenakan cukai
setelah RUU ini telah diluluskan?

Saya juga ingin tahu sejak SST dilaksanakan semula menggantikan GST pada tahun
2018 dan sejak itu, berapakah jumlah item yang dikenakan cukai pada tahun tersebut dan
hari ini? Berapakah jumlah item tambahan yang dimasukkan dalam senarai SST? Mohon
juga diperjelaskan apakah kategori barangan dan perkhidmatan yang paling banyak
dimasukkan dalam senarai SST.

Saya terus kepada fasal-fasal dalam rang undang-undang ini. Pertama, pindaan
seksyen 26A. Akta Cukai Perkhidmatan 2018 [Akta 807] yang disebut Akta Ibu dalam akta ini
dipinda dalam teks bahasa kebangsaan dalam subseksyen 26A(1) dengan menggantikan
perkataan ‘perkhidmatan bercukai’ dengan perkataan ‘perkhidmatan bercukai diimport’.
Mohon penjelasan, panduan berkenaan perkhidmatan bercukai diimport telah dikeluarkan
pada 9 Januari 2019. Namun, hari ini pada tahun 2022 ini, melalui pindaan ini kita baru ingin
memasukkan perkataan ‘perkhidmatan bercukai diimport’. Bagaimana ini boleh berlaku?

Saya mohon penjelasan.
