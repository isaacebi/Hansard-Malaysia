DR. 4.8.2022 66

cuba menyesuaikan diri dengannya. Sekiranya tidak, minta Yang Berhormat Timbalan
Menteri menunjukkan statistik untuk menyangkal kebimbangan saya.

Kedua, bagaimana Jabatan Kastam Diraja Malaysia boleh memastikan kesemua
penjual tempatan dan di luar negara yang mengimport barangan bernilai rendah dapat
didaftarkan untuk dikenakan cukai jualan kepada pembeli? Jikalau tidak, tujuan untuk adakan
RUU ini tidak akan tercapai. Saya juga berharaplah Yang Berhormat Timbalan Menteri boleh
mengemukakan statistik kutipan cukai jualan dan cukai perkhidmatan melalui pelaksanaan
GST dan berapa kekurangan kutipan apabila GST dimansuhkan dan digantikan dengan SST.
Apa kekurangannya? Minta juga Yang Berhormat Timbalan Menteri menyatakan statistik
yang menunjukkan pelaksanaan GST menyebabkan kenaikan harga barangan seperti mana
yang didakwa oleh PH selama ini.

Sebaliknya, sekiranya GST tidak menyebabkan kenaikan harga barangan dan GST
berupaya meningkatkan kutipan cukai lebih tinggi dan efisien, bukankah itu alasan yang baik
untuk membawa balik GST pada masa yang sesuai? Kerajaan harus menganjurkan libat urus
dengan semua perusahaan dan saya yakin majoriti mereka lebih menyokong pelaksanaan
GST berbanding dengan SST...

Tuan Cha Kee Chin [Rasah]: Yang Berhormat Tebrau, boleh celah sikit?

Tuan Steven Choong Shiau Yoon [Tebrau]: Sekejap, biar saya habis dulu ya.
Alasannya mudah, pelaksanaan GST memerlukan semua yang menghasilkan barangan
mesti didaftarkan di bawah GST tetapi ia tidak perlu di dalam pelaksanaan SST. Ini bermakna
berlaku unlevel playing field dengan izin, di dalam SST. Selain daripada itu, di bawah
pelaksanaan SST, mereka yang berdaftar boleh memilih untuk tidak mengeluarkan invois
atau resit kepada pembeli. Tindakan mereka yang tidak bertanggungjawab ini bertujuan untuk
mengelak membayar cukai jualan atau cukai perkhidmatan seterusnya menyebabkan
berlakunya ketirisan hasil cukai. Ini tidak boleh berlaku di bawah pelaksanaan GST. Ya,
silakan Yang Berhormat Rasah.

Tuan Cha Kee Chin [Rasah]: Yang Berhormat Tebrau, terima kasih kerana memberi
laluan. Saya tengok ucapan Yang Berhormat, dulu Yang Berhormat tak ada buat tuduhan
macam ini. Kata PH kata GST barang naik semua apabila Yang Berhormat bersama dengan
kami. Akan tetapi, lepas Yang Berhormat lompat, hujahan Yang Berhormat itu jauh berbeza
dan terbalik sama sekali. Saya rasa ini suatu yang sangat mengelirukan rakyat bukan
mengelirukan Dewan. Ini suatu yang saya terkejutlah Yang Berhormat.

Tuan Steven Choong Shiau Yoon [Tebrau]: Terima kasih Yang Berhormat Rasah,
beritahu apa Yang Berhormat rasa. Selama ini di PH, saya ada pendirian sendiri. Saya tidak
pernah dalam Dewan ini atau di dalam apa-apa ceramah, saya menyarankan GST itu adalah
tidak bagus. Itu pendirian saya. Pada bengkel tahun 2020 semasa saya masih dalam PH,
saya ada sebut dan pun sudah dilaporkan dalam media, saya kata saya rindu kepada
pelaksanaan GST dan Yang Berhormat Pontian pun kata terima kasih kepada saya. Jadi,
saya konsisten dalam pendirian saya, ya.

Tuan Cha Kee Chin [Rasah]: Tahniah, tahniah Yang Berhormat Tebrau. Lepas jadi

katak lompat memang bagus hujahan itu. Rakyat akan dengar dan rakyat akan menjadi saksi.
