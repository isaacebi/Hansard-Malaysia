DR. 4.8.2022 120

kepada Kerajaan Persekutuan di negeri Sarawak dan pegawai, kakitangan Kerajaan
Persekutuan yang berasal dan berkhidmat di Sarawak.

Mulai 24 November 1981, KWAPS diletakkan di bawah kawalan Perbendaharaan
Malaysia Sarawak (PMSarawak). Mulai tahun 1981 hingga tahun 1997, sebanyak 2,540
orang peminjam telah mendapat manfaat daripada KWAPS. Sehingga tahun 1997, Kerajaan
Persekutuan telah menyalurkan sebanyak RM620,000 ke KWAPS dan kumpulan wang ini
tidak lagi aktif mulai tahun 1998 kerana tiada lagi peminjam yang berminat.

Sehingga kini, semua peminjam telah menyelesaikan pinjaman sepenuhnya dan
tiada akuan belum terima direkodkan. Memandangkan kutipan balik pinjaman berjaya
diselesaikan dan tiada lagi keperluan pembiayaan diberikan kepada pegawai mulai tahun
1998, maka kumpulan wang amanah ini telah mencapai tujuan penubuhannya dan tidak lagi
diperlukan.

1800

Penutupan KWAPS tidak memberi sebarang implikasi kewangan pada kerajaan dan
untuk makluman Ahli Yang Berhormat, Mesyuarat Jemaah Menteri pada 18 Disember 2020
telah bersetuju dengan cadangan penutupan KWAPS.

Tuan Yang di-Pertua, dengan ini saya mohon mencadangkan bahawa Dewan ini
mengikut peruntukan di bawah seksyen 10(4)(a) Akta Tatacara Kewangan 1957 membuat
ketetapan bersetuju supaya Jadual Kedua Akta tersebut dipinda dengan memotong butiran
sedia ada Kumpulan Wang Amanah Pendahuluan Peti Sejuk Sarawak.

Tuan Yang di-Pertua, saya mohon mencadangkan.

Dato’ Ramli bin Dato’ Mohd Nor [Cameron Highlands]: Ada yang Ahli-ahli yang

menyokong?

Menteri Perpaduan Negara [Datuk Halimah binti Mohamed Sadique]: Tuan Yang
di-Pertua, saya mohon menyokong. Terima kasih.

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
masalah sekarang terbuka untuk dibahaskan. Walau bagaimanapun tidak ada yang hendak
dibahas.

[Tiada perbahasan]

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
sekarang saya kemukakan masalah kepada Majlis bagi diputuskan. Masalahnya ialah
bahawa usul seperti yang kemukakan oleh Yang Berhormat Menteri Kewangan ini di bawah
No.9 dalam Aturan Urusan Mesyuarat dan usul-usul hari ini hendaklah disetujukan.

[Usul dikemuka bagi diputuskan; dan disetujukan]
