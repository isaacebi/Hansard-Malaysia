DR. 4.8.2022 28

Contohnya, Bank Negara Malaysia (BNM) telah bekerjasama dengan Kementerian
Perdagangan Dalam Negeri dan Hal Ehwal Pengguna (KPDNHEP) melalui inisiatif
pendigitalan sektor peruncitan, the Retail Sector Digitalisation Initiative (ReDI) dengan izin,
untuk meluaskan penggunaan ePembayaran dalam kalangan perusahaan mikro dan kecil di

lokasi seperti Kuala Berang, Terengganu dan Kapit, Sarawak.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Pada masa yang sama, BNM juga bekerja dengan Lembaga Pemasaran Petani
Persekutuan, Federal Agricultural Marketing Authority (FAMA) untuk mendapatkan 500 orang
peniaga di Pusat Transformasi Bandar (UTC), Kelantan untuk menerima ePembayaran.
Usaha sama dalam pelbagai agensi dalam Program Transformasi Digital, Pasar Siti Khadijah
yang turut membantu lebih 320 orang peniaga sasaran beralih kepada pembayaran tanpa
tunai menggunakan sistem DuitNow QR.

Bagi tujuan pengawasan terhadap perkhidmatan pembayaran, BNM melalui kuasa-
kuasa yang diperuntukkan di bawah Akta Perkhidmatan Kewangan 2013 dan Akta
Perkhidmatan Kewangan Islam 2013, BNM sentiasa menjalankan aktiviti pengawasan ke
atas risiko utama perkhidmatan pembayaran iaitu daya tahan siber, perlindungan data
pengguna, penyediaan perkhidmatan penting atau critical service provider dengan izin,
pengubahan wang haram dan pembiayaan keganasan atau money laundering and terrorist
financing serta penipuan pembayaran. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan pertama, sila Yang Berhormat Raub.

Tengku Zulpuri Shah bin Raja Puji [Raub]: Terima kasih Yang Berhormat Timbalan
Menteri, terima kasih Tuan Yang di-Pertua.

Soalan tambahan saya, selain daripada jawapan yang diberi sebentar tadi, apakah
langkah-langkah atau pendekatan kementerian untuk meningkatkan tahap kesedaran serta
keselamatan ke atas bank-bank komersial, yang mana tidak meningkatkan tahap
keselamatan bagi menggelakkan ancaman daripada dengan izin, hacker digital ataupun
penggodam digital, scammer serta kemudahan untuk warga emas, OKU dan masyarakat
yang masih belum mesra ePerbankan? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Raub. Sila Yang Berhormat Timbalan Menteri, satu minit.

Tuan Haji Yamani Hafez bin Musa: Terima kasih Tuan Yang di-Pertua, terima kasih
Yang Berhormat Ahli Parlimen Raub, dengan soalan susulan.

Selain daripada jawapan tadi, Bank Negara Malaysia juga telah mengeluarkan garis
panduan dan amalan-amalan terbaik, best practices kepada bank-bank di Malaysia bagi
membantu pihak bank dalam melaksanakan usaha wajar pelanggan, customer due diligence
dan pemfailan risiko pelanggan secara berkesan dan mengenal pasti kewujudan sesuatu
penipuan kewangan melalui petunjuk, red flag dengan izin serta memahami kaedah-kaedah

dan trend jenayah kewangan terkini.
