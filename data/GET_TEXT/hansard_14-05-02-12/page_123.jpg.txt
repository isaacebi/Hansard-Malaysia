DR. 4.8.2022 117

Susulan itu, MOSTI memutuskan Malaysia Science Endowment (MSE) diwujudkan
untuk menyelaraskan dana alternatif dari pelbagai sumber dan kaedah termasuklah geran
dari industri, wakaf dan pelabur mangkin, angel investors. Platform MSE perlu bergerak
seiring dengan Research Management Unit (RMU) yang ditubuhkan untuk menguruskan
sumber penyelidikan awam secara berpusat yang telah diumumkan semasa ucapan Bajet
2020.

Aspirasi perwujudan MSE ini dilihat selari dengan sebahagian fungsi sedia ada
Kumpulan Wang Amanah MSPK. Dalam hal berkaitan, tiada keperluan untuk mewujudkan
kumpulan wang amanah yang baharu dengan fungsi yang bertindih dengan kumpulan wang
amanah sedia ada.

Justeru, walaupun MSPK telah dimansuhkan, masih terdapat keperluan untuk
mengekalkan fungsi Kumpulan Wang Amanah MSPK dan memperluaskan skop fungsi sedia
ada dan dijenamakan ke MSE. Dalam hal ini, penyelidikan yang dilaksanakan tidak lagi hanya
bergantung kepada dana kerajaan. Pengoperasian MSE dilihat perlu diselia oleh satu entiti
khusus yang mempunyai kepakaran dalam STI, bebas dan diiktiraf.

Maka, Akademi Sains Malaysia (ASM) iaitu sebuah badan berkanun di bawah MOSTI
dicadangkan untuk dilantik sebagai agensi pelaksana MSE memandangkan ASM mempunyai
kepakaran sedia ada dan merupakan urus setia bersama MOSTI bagi NSC. Penjenamaan
Kumpulan Wang Amanah MSPK kepada MSE buat permulaan akan dilaksanakan melalui
penyusunan skop tugas pegawai sedia ada di bawah MOSTI dan ASM bagi mengelakkan
implikasi kewangan tambahan.

Tuan Yang di-Pertua, dengan ini saya mohon mencadangkan bahawa Dewan ini
mengikut peruntukan di bawah seksyen 10(4)(a) Akta Tatacara Kewangan 1957 membuat
ketetapan bersetuju supaya Jadual Kedua akta tersebut dipinda dengan butiran nama
Kumpulan Wang Amanah Majlis Sains dan Penyelidikan Kebangsaan kepada Malaysia
Science Endowment. Tuan Yang di-Pertua, saya mohon mencadangkan.

Dato’ Ramli bin Dato’ Mohd Nor [Cameron Highlands]: Ada yang menyokong?

Menteri Perpaduan Negara [Datuk Halimah binti Mohamed Sadique]: Tuan Yang
di-Pertua, saya mohon menyokong. Terima kasih.

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
masalah ini terbuka untuk dibahas. Walau bagaimanapun, Majlis tidak menerima seorang
pun untuk berbahas. Saya teruskan dengan agenda selanjutnya.

[Tiada perbahasan]

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
sekarang saya kemukakan masalah kepada Majlis bagi diputuskan. Masalahnya ialah
bahawa usul seperti yang dikemukakan oleh Yang Berhormat Menteri Kewangan di bawah
No. 8 dalam Aturan Urusan Mesyuarat dan usul-usul hari ini hendaklah disetujukan.

[Usul dikemuka bagi diputuskan; dan disetujukan]
