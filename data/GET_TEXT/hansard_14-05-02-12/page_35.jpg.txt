DR. 4.8.2022 29

Sekiranya, transaksi akaun itu menimbulkan apa-apa kecurigaan sama ada melalui
laporan yang diterima oleh pihak berkuasa atau bank-bank lain, ataupun berdasarkan
penilaian dalaman awal, pihak bank boleh mengenakan sekatan ke atas akaun tersebut bagi
membolehkan penilaian secara menyeluruh dapat dilaksanakan. Di samping bagi
memastikan wang daripada aktiviti penipuan ataupun aktiviti jenayah lain tidak dikeluarkan
daripada akaun tersebut.

Langkah-langkah yang lain juga, yang telah diambil oleh Bank Negara Malaysia untuk
mengatasi isu seperti kehilangan wang dalam akaun tanpa pengetahuan dan kebenaran
pelanggan adalah juga melalui program meningkatkan kesedaran oleh Bank Negara
Malaysia bersama dengan institusi kewangan dengan agensi penguatkuasaan mengenai
penipuan kewangan menerusi siri-siri taklimat kesedaran secara dalam talian, program orang
ramai termasuklah orang-orang yang berumur menggunakan saluran media dan juga laman
media sosial. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya jemput Yang Berhormat Kota
Melaka.

Tuan Khoo Poay Tiong [Kota Melaka]: Terima kasih Tuan Yang di-Pertua. Soalan
tambahan saya, Yang Berhormat Timbalan Menteri, ini saya kongsi satu kisah benar.

Mangsa, di mana wang dalam akaun banknya telah ditransfer ke eWallet dia, Touch
'n Go. Selepas itu, dia tidak beli barang daripada merchant tersebut, wang itu akan transfer
pergi ke merchant tersebut dan wang dia hilang begitu sahaja. Apabila lapor kepada Touch
'n Go, mereka enggan memberitahu siapakah merchant yang telah menggunakan wang
dalam Touch 'n Go dia. Inilah sindiket menggunakan cara yang terbaharu untuk jenayah siber
ini.

Saya minta supaya Kementerian Kewangan ambil tindakan proaktif. Saya cadang
kita seharusnya menubuhkan satu pusat iaitu one stop centre. Di mana dalam one stop centre
tersebut terdiri daripada Bank Negara Malaysia, bank komersial, pihak polis dan juga MCMC
supaya apabila mangsa membuat aduan, terus empat buah agensi ini dapat maklumat dan
terus ambil tindakan dengan cepat.

Hari ini apabila mangsa membuat aduan kepada bank, bank akan tolak mereka pergi
ke balai polis. Mereka buat laporan di balai polis, polis pula akan tolak mereka pergi ke Bank
Negara. Mangsa macam bola tendang sini, tendang sana. Akhirnya wang mereka hilang dan
lebih banyak lagi mangsa akan ditipu oleh sindiket sedemikian. Jadi, saya rasa sudah tiba
masanya Bank Negara Malaysia perlu ambil tindakan yang lebih proaktif. Terima kasih Tuan
Yang di-Pertua.

Tuan Haji Yamani Hafez bin Musa: Terima kasih atas perkongsian oleh Yang
Berhormat Kota Melaka. Kita amat bersimpatilah kepada orang tersebut. Saya bersetuju
dengan cadangan Yang Berhormat Kota Melaka tetapi sebenarnya kita sudah ada, yang
dipanggil CCID Scam Response Center, yang merupakan pusat sehenti yang menyediakan

perkhidmatan orang ramai dan institusi kewangan.
