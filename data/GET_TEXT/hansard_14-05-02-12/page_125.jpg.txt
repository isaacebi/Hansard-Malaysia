DR. 4.8.2022 119

Kementerian Sains, Teknologi dan Inovasi dan agensi-agensi di bawah Kementerian Sains,
teknologi dan Inovasi.

Tuan Yang di-Pertua, dengan ini saya mohon mencadangkan bahawa Dewan ini
mengikut peruntukan di bawah Seksyen 10(4)(a) Akta Tatacara Kewangan 1957 membuat
ketetapan bersetuju supaya Jadual Kedua akta tersebut dipinda dengan memotong butiran
sedia ada Kumpulan Wang Amanah Tabung Inovasi Negara. Tuan Yang di-Pertua, saya
mohon mencadangkan.

Dato’ Ramli bin Dato’ Mohd Nor [Cameron Highlands]: Ada Ahli Yang Berhormat
menyokong?

Menteri Perpaduan Negara [Datuk Halimah binti Mohamed Sadique]: Tuan Yang
di-Pertua, saya tetap menyokong. Terima kasih.

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
masalah sekarang ini terbuka untuk dibahas. Walau bagaimanapun, tidak ada yang hendak
berbahas.

[Tiada perbahasan]

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
sekarang saya kemukakan masalah kepada Majlis bagi diputuskan. Masalahnya ialah
bahawa usul seperti yang dikemukakan oleh Yang Berhormat Menteri Kewangan di bawah
No. 7 dalam Aturan Urusan Mesyuarat dan usul-usul hari ini hendaklah disetujukan.

[Usul dikemuka bagi diputuskan; dan disetujukan]

AKTA TATACARA KEWANGAN 1957 [AKTA 61]

Memotong Butiran Sedia Ada
Kumpulan Wang Amanah Pendahuluan Peti Sejuk Sarawak

5.58 ptg.
Timbalan Menteri Kewangan Il [Tuan Haji Yamani Hafez bin Musa]: Tuan Yang
di-Pertua, saya mohon mencadangkan:

"Bahawa mengikut peruntukan di bawah Seksyen 10(4)(a) Akta
Tatacara Kewangan 1957 [Akta 61], mengambil ketetapan supaya Jadual
Kedua Akta tersebut dipinda dengan memotong butiran sedia ada
Kumpulan Wang Amanah Pendahuluan Peti Sejuk Sarawak.”

Tuan Yang di-Pertua, saya mohon untuk membentangkan satu resolusi mengikut
keperluan Seksyen 10(4)(a) Akta Tatacara Kewangan 1957 [Akta 61] supaya Jadual Kedua
akta berkenaan dipinda dengan memotong butiran sedia ada iaitu Kumpulan Wang Amanah
Pendahuluan Peti Sejuk Sarawak.

Untuk makluman Ahli Yang Berhormat, Kumpulan Wang Amanah Pendahuluan Peti
Sejuk Sarawak (KWAPS) ditubuhkan dengan kelulusan Dewan Rakyat pada 6 Julai 1964
selaras dengan Seksyen 10, Akta 61 di bawah seliaan Kementerian Kewangan.

Kumpulan wang amanah ini bertujuan untuk memberi pendahuluan bagi pembelian

peti sejuk kepada pegawai dan kakitangan Kerajaan Negeri Sarawak yang dipinjamkan
