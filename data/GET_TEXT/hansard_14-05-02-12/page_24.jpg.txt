DR. 4.8.2022 18

Untuk makluman Yang Berhormat juga, program melalui Jabatan Pendidikan
Politeknik dan Kolej Komuniti (JPPKK), program pengajian diploma di IPTA ini ada di 36 buah
politeknik dan program sijil IPTA ini juga terdapat di 105 buah kolej komuniti di seluruh
Malaysia yang menawarkan pelbagai pilihan bidang pengajian, Yang Berhormat. Terima
kasih.

Beberapa Ahli: [Bangun]

Tuan Yang di-Pertua: Terima kasih. Maaf. Kita kena ke soalan ketiga sebab sudah

pukul 11.00 pagi baru dua soalan. Yang Berhormat Tebrau, silakan.

3. Tuan Steven Choong Shiau Yoon [Tebrau] minta Menteri Kewangan menyatakan
sebab wang simpanan pendeposit dalam bank dipindah keluar tanpa penerimaan OTP
daripada bank dan bolehkah bank dipertanggungjawabkan untuk mengganti rugi kepada
pelanggan mereka. Mungkinkah kerajaan boleh mengusahakan insurans seperti PIDM
kepada pendeposit yang kehilangan wang daripada kes sebegini.

Timbalan Menteri Kewangan II [Tuan Haji Yamani Hafez bin Musa]: Bismillahi
Rahmani Rahim. Assalamualaikum warahmatullahi wabarakatuh dan selamat pagi.

Tuan Yang di-Pertua, untuk makluman Yang Berhormat Tebrau, jenayah penipuan
adalah satu kesalahan yang termaktub dalam Kanun Keseksaan dan siasatannya adalah
dalam bidang kuasa pihak Polis Diraja Malaysia (PDRM). Sebarang insiden penipuan
haruslah dilaporkan terus kepada pihak PDRM untuk siasatan lanjut.

Menurut rekod PDRM, statistik kes jenayah atas talian bagi tahun 2021 hingga 30
Jun 2022 adalah seperti berikut. Pada tahun 2021, jumlah kes merupakan 20,701 kes. Tahun
2022 sehingga 30 Jun adalah sebanyak 10,468 kes.

lsu kehilangan wang dalam akaun tanpa pengetahuan atau kebenaran pelanggan
adalah berpunca terutamanya daripada pelbagai kaedah pemerdayaan oleh sindiket
penipuan kewangan untuk mendorong pelanggan institusi kewangan menyerahkan
maklumat perbankan sama ada secara sedar atau tidak.

Contohnya adalah tawaran servis membersihkan rumah atau penghantaran
makanan di mana sindiket penipuan kewangan mengarahkan mangsa memuat turun fail
aplikasi android package kit (APK) yang boleh membaca sistem pesanan ringkas (SMS)
tanpa disedari mangsa berserta skrin pembayaran atau pemindahan wang yang palsu.

Ada masanya, sindiket-sindiket ini turut menyamar sebagai pihak berkuasa atau
bank bagi memancing maklumat perbankan daripada mangsa-mangsa. Justeru, pihak Bank
Negara Malaysia (BNM) dan institusi perbankan sentiasa mengingatkan orang ramai supaya
berhati-hati dan melindungi maklumat perbankan daripada dikongsi dengan pihak yang tidak
bertanggungjawab. Orang ramai juga dinasihatkan agar mengambil tindakan berhati-hati
bagi mengelakkan daripada terpedaya dan menjadi mangsa penipuan.

Antara tindakan yang boleh dipraktikkan adalah:

(i) jangan sesekali panik dan mengikut arahan yang diberikan oleh

pemanggil, termasuk pemindahan wang kepada orang yang tidak
dikenali tanpa terlebih dahulu menghubungi pihak polis atau institusi

kewangan yang terbabit;
