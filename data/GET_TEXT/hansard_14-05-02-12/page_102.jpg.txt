DR. 4.8.2022 96

Datuk Seri Dr. Haji Dzulkefly bin Ahmad [Kuala Selangor]: Ya. Terima kasih
sahabat saya, Yang Berhormat Sungai Buloh. Pastinya ia bukan satu yang kita write off.
Cumanya, conversion ini, nilainya itu yang mahu kita pastikan.

Saya memerhatikan mutakhir keuntungan yang diperoleh oleh FELCRA sebanyak
RM251 juta berbanding tahun sebelumnya, kenaikan sebanyak RM1.5 juta. Ya, semua ini
adalah isyarat-isyarat yang baik Tuan Yang di-Pertua, Cuma, saya ingat perlu ada
kebertanggungjawaban. Perlu ada fiduciary responsibility dengan izin, supaya Yang
Berhormat Menteri dan Yang Berhormat Timbalan Menteri dapat memperjelaskan. Kita
secara sedar, secara insaf, secara penuh tanggungjawab mengizinkan perkara ini dan ini
jangan mudah-mudah dijadikan satu precedent. Saya kira itu sahaja Tuan Yang di-Pertua,
untuk input saya. Terima kasih.

Tuan Yang di-Pertua: Terima kasih Yang Berhormat Kuala Selangor. Yang

Berhormat Hang Tuah Jaya.

4.43 ptg.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Assalamualaikum warahmatullahi wabarakatuh. Terima kasih Tuan Yang di-Pertua.
Saya ingin bertanya kepada Yang Berhormat Timbalan Menteri Kewangan, sahabat saya.
Baru-baru ini saya baca dalam laporan media bahawa Yang Berhormat Menteri
Pembangunan Luar Bandar mengumumkan FELCRA catat peningkatan keuntungan 200
peratus tahun lalu. Adakah ini fake news atau apa? Ini sebab yang ini diminta Dewan ini untuk
bersetuju dengan usul Kementerian Kewangan. Pada saya, secara yang saya fahamlah, saya
orang kampung, kita faham bahawa supaya atas kertas, FELCRA ini boleh buat pinjaman
bank lagi seperti yang disebut oleh Yang Berhormat tadilah. Meningkatkan balance sheet dan
sebagainya supaya boleh bankable.

Jadi, adakah dengan move ataupun cadangan usul ini akan mendedahkan sekali lagi
FELCRA kepada pinjaman-pinjaman yang kemudiannya nanti akan membebankan mereka
yang dipanggil peneroka-peneroka FELCRA ini? Walhal, berita ini diumumkan untung 200
peratus. Jadi, saya minta Yang Berhormat Timbalan Menteri betulkan apakah ini benar?
Kalau ini benar, apa manfaatnya untuk kita tunjukkan atas kertas bahawa FELCRA ini all look
good, dengan izin Tuan Yang di-Pertua.

Keduanya, saya hendak minta penjelasan daripada Yang Berhormat Timbalan
Menteri bahawa sekitar tahun 2019, peserta-peserta FELCRA ini memang telah pun merayu
kepada kerajaan untuk menyuntik dana RM930 juta dan saya percaya ini diteruskan apabila
berlaku pertukaran kerajaan.

Saya percaya isu ini bukan satu isu yang terkait dengan politik, tetapi tentu menjadi
isu rakyat yang membabitkan legasi. Jadi, saya ingin tanya kepada Yang Berhormat Timbalan
Menteri, apa jadi misalnya pelaburan-pelaburan luar biasa oleh FELCRA ini, projek loji biogas
RM36 juta, Menara FELCRA Jalan Semarak RM215 juta, pembelian gudang usang di Bangi
RM1.5 juta, Program Kesejahteraan Rakyat untuk Pilihan Raya Umum Ke-14 RM26.72 juta.
