DR. 4.8.2022 85

bulan sebaik sebelum bulan itu adalah tidak melebihi jumlah nilai perkhidmatan digital
sebagaimana yang ditetapkan di bawah subseksyen 56B(1) Akta 807.

Fasal 6 bertujuan untuk meminda seksyen 56E Akta 807 bagi memasukkan
perenggan baharu (1)(aa) yang memperuntukkan bahawa seseorang orang berdaftar asing
hendaklah memaklumkan secara bertulis kepada Ketua Pengarah dalam masa 30 hari dari
tarikh orang berdaftar asing itu terhenti daripada bertanggungan untuk berdaftar di bawah
perenggan 56D(aa) Akta 807.

Fasal 7 Tuan Yang di-Pertua, bertujuan untuk memasukkan seksyen baharu 90A dan
90B ke dalam Akta 807. Seksyen 90A dicadangkan bertujuan memberi kuasa kepada Menteri
untuk melanjutkan tempoh untuk melakukan perbuatan atau benda yang perlu
disempurnakan dalam tempoh tertentu di bawah Akta 807 sekiranya dia berpuas hati bahawa
perbuatan atau benda itu tidak disempurnakan dalam tempoh itu disebabkan oleh berlakunya
apa-apa kecemasan awam atau krisis kesihatan awam.

Seksyen 90B yang dicadangkan bertujuan untuk memberi Menteri kuasa untuk
menambah, memotong atau mengubah apa-apa terma dan syarat yang dikenakan menurut
kuasa Akta 807 bagi maksud melaksanakan tujuan Akta 807 dengan syarat bahawa notis
munasabah diberikan kepada orang yang terikat dengan terma dan syarat itu dan pindaan-
pindaan yang lain Tuan Yang di-Pertua yang tidak dinyatakan secara khusus, merupakan
pindaan kecil atau berbangkit.

Tuan Yang di-Pertua, saya mohon mencadangkan.

Tuan Yang di-Pertua: Terima kasih. Yang Berhormat Timbalan Menteri, ada yang
menyokong?

Menteri Perusahaan, Perladangan dan Komoditi [Datuk Hajah Zuraida binti
Kamaruddin]: Tuan Yang di-Pertua, saya mohon menyokong.

Tuan Yang di-Pertua: Terima kasih Yang Berhormat Menteri. Ahli-ahli Yang
Berhormat, masalah di hadapan Majlis ini ialah rang undang-undang bernama suatu akta
untuk meminda Cukai Perkhidmatan 2018 dibacakan kali yang kedua sekarang dan terbuka
untuk dibahas.

Saya menerima senarai pembahas. Saya akan panggil satu persatu. Dimulakan oleh
Yang Berhormat Rasah. Kemudian diikuti oleh Yang Berhormat-Yang Berhormat berikut:-

(i) Yang Berhormat Tebrau;

(ii) Yang Berhormat Kalabakan;

(iii) Yang Berhormat Tumpat.

Silakan Yang Berhormat Rasah. Lima minit.

4.05 ptg.
Tuan Cha Kee Chin [Rasah]: Terima kasih Tuan Yang di-Pertua atas peluang yang
diberikan kepada saya untuk turut serta dalam perbahasan Akta Cukai Perkhidmatan 2018.

Saya meneliti pembentangan oleh Yang Berhormat Timbalan Menteri tadi berkenaan dengan
