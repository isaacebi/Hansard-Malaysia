DR. 4.8.2022 45

sawit. Akan tetapi, apabila syarikat mengalami kerugian kerajaan tidak memberikan apa-apa
bantuan. Daripada statistik sehingga tahun 2021, rakyat Malaysia, pelabur Malaysia ini yang
melabur ke luar negara semakin bertambah kerana layanan yang buruk yang diberikan oleh
kerajaan sendiri.

Kedua, Menteri salah guna kuasa di bawah undang-undang ini. Kita di Parlimen
meluluskan Undang-undang Levi Keuntungan Luar Biasa. Kita minta Menteri buat perintah
untuk cukai atas levi keuntungan luar biasa tetapi beliau telah membuat satu formula di mana
cukai dikenakan ke atas jualan buah tandan sawit. Itu tidak betul, itu sudah luar kuasa yang
diberikan.

Kita tahu ramai mungkin tidak faham tentang levi keuntungan luar biasa ini. Bagi
seseorang yang tidak biasa dengan industri kelapa sawit ini, pengenaan tiga peratus levi
keuntungan luar biasa memberi gambaran bahawa ia merupakan satu cukai tiga peratus ke
atas keuntungan luar biasa yang diperoleh oleh syarikat berkenaan. Akan tetapi, sebenarnya
ia merupakan pengenaan yang besar ke atas buah tandan sawit yang dijual. la sama seperti
Goods and Services Tax (GST) di mana barangan yang dijual itu dikenakan cukai.

Untuk dapat gambaran yang lebih jelas tiga peratus ini adalah bersamaan dengan
8.46 peratus hasil jualan BTS kasar bukan keuntungan untuk Mei 2022 dan 7.63 peratus
daripada jumlah jualan BTS kasar untuk Jun 2022. Jadi, saya harap isu ini dapat dilihat
semula mestilah cukai atas keuntungan bukan atas jualan buah tandan sawit.

Ketiga Tuan Yang di-Pertua, kerajaan pun pada hemat saya telah melanggar
undang-undang dan terus mengenakan cukai keuntungan levi luar biasa ini sungguhpun
perintah Menteri sudah luput masanya. Atas dua sebab ini saya mohon supaya kutipan ini
diberhentikan dengan segera.

Pertama, Perintah Levi Keuntungan Luar Biasa (Buah Kelapa Sawit) 2008 yang
dibuat oleh Menteri telah tamat tempoh mengikut seksyen 7, Akta Levi Keuntungan Luar
Biasa 1998 memperuntukkan bahawa perintah menentukan jumlah levi yang akan dikenakan
di bawah akta itu hendaklah dibentangkan di Dewan Rakyat, dan perintah tersebut terhenti
berkuat kuasa apabila tamat tempoh 120 hari daripada tarikh ia dibentangkan di Dewan
Rakyat, melainkan dilanjutkan dengan satu ketetapan Dewan Rakyat yang sejauh
pengetahuan saya, tidak pernah dibawa ke Dewan ini untuk lanjutan.

Sebab kedua kenapa perintah itu sudah tidak berkuat kuasa ataupun tidak sah ialah
Perintah Menteri ini melanggar Undang-undang Persekutuan iaitu pengecualian diberikan
atau discrimination dalam Perintah itu. Ingin saya nyatakan di sini bahawa, Menteri telah
membuat pindaan iaitu Perintah Levi Keuntungan Luar Biasa (Buah Kelapa Sawit) (Pindaan)
(No.2) 2009 telah melanggar Perkara 8, Perlembagaan Persekutuan yang memperuntukkan
bahawa semua orang adalah sama rata di sisi undang-undang dan melalui Perintah Pindaan
No.2, 2009 ini Menteri telah mengecualikan kebun kelapa sawit yang ditanam di kawasan
penempatan berkelompok di bawah Akta Tanah Kawasan Penempatan Berkelompok 1960
daripada dikenakan levi keuntungan luar biasa.

Jadi, diskriminasi ini tidak dibenarkan di bawah Perlembagaan Persekutuan kita.
