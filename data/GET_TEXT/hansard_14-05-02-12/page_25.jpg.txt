DR. 4.8.2022 19

(ii) jangan hubungi semula nombor telefon yang diterima. Sebaliknya
dapatkan nombor telefon rasmi syarikat, organisasi atau institut
terbabit melalui laman sesawang rasmi untuk pengesahan lanjut;

(iii) jangan dedahkan atau kongsi butiran ID pengguna dan kata laluan
akaun perbankan atas talian, nombor dan pin kad ATM atau kad

kredit anda kepada orang yang tidak dikenali;

(iv) jangan memuat turun aplikasi pihak ketiga menggunakan fail APK
yang diberikan oleh orang yang tidak dikenali kerana aplikasi terbabit
boleh mengakses maklumat peribadi dalam telefon mangsa; dan

(v) sentiasa berwaspada dan tidak mudah terpedaya dengan muslihat
atau tipu helah pihak-pihak tertentu terutama sekali dalam talian
online.

Terima kasih.

Tuan Yang di-Pertua: Terima kasih. Soalan tambahan pertama.

Tuan Steven Choong Shiau Yoon [Tebrau]: Terima kasih Tuan Yang di-Pertua.
Terima kasih kepada Yang Berhormat Timbalan Menteri memberi pencerahan sebab-sebab
penipuan itu berlaku dan apa tindakan telah diambil oleh PDRM.

Jadi, soalan tambahan saya adalah minta Yang Berhormat Menteri menyatakan
keberkesanan Bank Negara Malaysia bekerjasama dengan Polis Diraja Malaysia, Malaysian
Communications and Multimedia Commission dan industri kewangan untuk menyelaraskan
usaha memerangi penipuan kewangan atau scam serta mempertingkatkan kesedaran orang
awam terhadap teknik baharu penipuan. Adakah Bank Negara Malaysia mewujudkan task
force, dengan izin selain daripada laporan insiden yang diperkenalkan kepada institusi
kewangan sebagai risiko operasi? Terima kasih.

Tuan Yang di-Pertua: Terima kasih. Silakan Yang Berhormat Timbalan Menteri.

Tuan Haji Yamani Hafez bin Musa: Terima kasih Tuan Yang di-Pertua dan terima
kasih kepada Yang Berhormat Tebrau atas soalan susulan.

Dalam usaha membanteras jenayah penipuan dengan lebih berkesan, Bank Negara
Malaysia bersama dengan institusi-institusi kewangan telah mengadakan pelbagai kerjasama
dengan agensi penguatkuasaan seperti PDRM, Suruhanjaya Pencegahan Rasuah Malaysia
(SPRM), Kementerian Perdagangan Dalam Negeri dan Hal Ehwal Pengguna (KPDNHEP),
Suruhanjaya Syarikat Malaysia (SSM) dan Suruhanjaya Sekuriti (SC) yang merangkumi
kegiatan pemantauan, siasatan dan pendakwaan di mahkamah.

Kerjasama ini antara lain bertujuan untuk membantu tindakan penguatkuasaan
melalui perkongsian maklumat antara agensi bagi memastikan siasatan dapat dilaksanakan
dengan lancar dan berkesan.

Pihak BNM juga bekerjasama dengan pihak Suruhanjaya Komunikasi dan
Multimedia Malaysia (SKMM) dan syarikat-syarikat telekomunikasi untuk mempertingkatkan
keselamatan saluran komunikasi dan multimedia untuk menyekat terbitan mesej palsu dan

penyebaran perisian hasad atau malware oleh sindiket penipuan kewangan di samping
