DR. 4.8.2022 60

melebihi RM100 juta. Sebanyak 233 buah syarikat yang telah dikenal pasti yang akan
dikenakan Cukai Makmur hanya sekali (one-off) untuk tahun 2022 seperti mana yang
diumumkan oleh Yang Berhormat Menteri dalam belanjawan tempoh hari dan daripada 233
belum ada industri sawit yang dikenakan dalam Cukai Makmur ini.

Saya ingat Tuan Yang di-Pertua, semua perkara ini telah saya jawab, cuma ada juga
yang berbangkitkan berkaitan Petronas. Saya hendak beritahu Yang Berhormat Kota
Kinabalu, betul Yang Berhormat. Petronas membayar dividen kepada kerajaan, saya juga
hendak memaklumkan kepada Dewan, Petronas tidak pernah tidak menunaikan
tanggungjawab untuk bayar dividen kepada kerajaan.

Cumanya persoalan Yang Berhormat, hanya bayar RM25 bilion, mana yang lain?
Yang Berhormat, kita pun akui hasil negara hari ini bergantung sepenuhnya kepada minyak
dan minyak ini semakin hari semakin berkurangan. Sudah pasti lebihan keuntungan yang
diperolehi oleh Petronas akan digunakan untuk membuat inovasi-inovasi dan eksplorasi yang
baharu supaya berdaya saing Petronas ini dapat diteruskan, supaya mereka dapat terus
menunaikan tanggungjawab untuk memberi dividen kepada kerajaan, itu yang pertama.

Akan tetapi Yang Berhormat, jangan hanya kita lihat kepada dividen semata-mata.
Ini kerana Petronas juga kena membayar Petroleum (Income Tax) Act (PITA). Mereka kena
juga kena bayar corporate income tax. Pegawai-pegawai atau pekerja-pekerja mereka juga
kena membayar income tax. Kalau kita lihat secara keseluruhan Yang Berhormat, saya rasa
kadar yang dibayar kepada kerajaan pada kali ini amat munasabah. Sekiranya ada
keperluan, sudah pasti pihak Kementerian Kewangan akan berbincang dengan pihak
Petronas untuk menaikkan dividen.

Tuan Chan Foong Hin [Kota Kinabalu]: Yang Berhormat Timbalan Menteri, boleh
saya tanya?

Dato' Indera Mohd Shahar bin Abdullah: Boleh.

Tuan Chan Foong Hin [Kota Kinabalu]: Untuk levi keuntungan luar biasa ini yang
dikenakan kepada industri kelapa sawit. Pada tahun lalu sebanyak RM1.9 bilion dikutip dan
pada tahun ini setakat bulan Jun sejumlah RM2.1 bilion dikutip. Sabah merupakan negeri
pengeluar minyak yang terbesar di Malaysia ini. Biasanya sebanyak 24 peratus CPO
dihasilkan di Sabah. So, berapakah nisbah atau peratusan daripada levi keuntungan luar
biasa ini untuk kilang kelapa sawit akan dikembalikan kepada Sabah?

Dato' Indera Mohd Shahar bin Abdullah: Yang Berhormat, telah saya nyatakan
tadi ke mana duit tersebut digerakkan, tetapi Yang Berhormat telah masuk kepada topik 40
peratus. Jadi, 40 peratus Yang Berhormat tahu, sekarang ini tengah berlaku perbincangan
pihak Kerajaan Negeri Sabah dan Sarawak jadi tidak elok saya mendahului perbincangan
mereka. Terima kasih Yang Berhormat.

Tuan Yang di-Pertua, saya kira itu sahaja yang dapat saya rumuskan. Saya ucapkan
sekali lagi terima kasih banyak-banyak kepada Ahli-ahli Yang Berhormat yang mengambil
bahagian dalam Akta Levi Keuntungan Luar Biasa. Terima kasih Tuan Yang di-Pertua, terima
kasih Ahli-ahli Yang Berhormat.
