DR. 4.8.2022 70

Dua, apakah mekanisme yang diguna pakai oleh kerajaan bagi memastikan tiada
seorang pun yang dapat mengelak daripada dikategorikan sebagai penjual berdaftar di
bawah seksyen 13? Berapakah sasaran kerajaan bagi penjual berdaftar ini dan anggaran
jumlah kutipan cukai apabila pindaan kepada rang undang-undang ini berkuat kuasa?

Seterusnya, pemakaian dalam wilayah dan luar wilayah seksyen 11C. Satu, bukanlah
satu perkara yang mustahil untuk penjual-penjual di luar negara ini cuba untuk mengelak
daripada dikenakan cukai oleh kerajaan. Ada daripada mereka yang menggunakan syarikat
lain dan apa sahaja jalan yang akan digunakan bagi mengelakkan mereka daripada
membayar cukai.

1520

Justeru itu, saya ingin tahu secara terperinci, apakah langkah-langkah yang akan
diambil oleh kerajaan bagi memastikan setiap pindaan dibuat oleh kerajaan dapat
memaksimumkan kutipan cukai ini?

Seksyen baharu iaitu seksyen 57A. Tuan Yang di-Pertua, saya mendengar
penjelasan yang Yang Amat Berhormat tadi berkenaan tafsiran kecemasan awam dan krisis
kesihatan awam. Saya berpandangan bahawa adalah tidak patut tafsiran ini diletakkan
secara umum tanpa diletakkan dengan terperinci kejadian-kejadian yang dikategorikan
sebagai kecemasan am. Kalau kita rujuk Law of Insider, iaitu di dalam dictionary, kecemasan
awam ataupun public emergency bermaksud “Public emergency means any condition which,
in the opinion of city officials, poses an immediate threat to the lives or property of the citizens
or others caused by any natural or man-made disaster, including but not limited to storms,
floods, fire, accidents, explosion, major water main breaks, hazardous material spills etcetera.

Tafsiran krisis kesihatan awam pula ataupun “Public health emergency means a state
of emergency declared by governor in which there is an occurrence or imminent threat of an
illness or health condition caused by bioterrorism, an epidemic or pandemic disease or a
highly fatal infectious agent or biological toxin that poses a substantial risk of a significant
number of human fatalities or incidents of permanent or long-term disability”. Justeru, saya
ingin mencadangkan kepada kerajaan agar tafsiran ini diperincikan sebaiknya, agar tiada
salah faham yang akan memberikan kemudaratan kepada kerajaan kelak dan yang lebih
membimbangkan jika ia membuka ruang untuk disalah guna kuasa.

Cukai jualan yang dikutip di Sabah. Tuan Yang di-Pertua, mengikut jawapan Parlimen
yang diberikan kepada Yang Berhormat Semporna berkenaan cukai yang dikutip dari Sabah
oleh Kerajaan Persekutuan. Jawapan yang diberi amatlah mengecewakan. Untuk makluman
Yang Berhormat, dokumen fizikal dan Anggaran Hasil Kerajaan Persekutuan hanya
menyatakan jumlah keseluruhan kutipan cukai tidak langsung diletakkan berapa jumlah cukai
yang dikutip mengikut negeri. Makanya memandangkan Yang Berhormat wakil rakyat dari
Sabah, adalah menjadi tanggungjawab Yang Amat Berhormat untuk mendedahkan berapa
jumlah kutipan cukai langsung atau tidak langsung yang dikutip oleh Kerajaan Persekutuan
dari Sabah. Pasal orang-orang Sabah pun mahu tahu bah.

Saya minta diberikan jumlah cukai yang dikutip di seluruh Malaysia untuk tahun 2021.

Begitu juga saya minta diberikan jumlah kutipan cukai jualan di Sabah bagi tahun yang sama.
