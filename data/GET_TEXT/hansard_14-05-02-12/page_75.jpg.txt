DR. 4.8.2022 69

sama rata antara barang bercukai yang dikilangkan di Malaysia dengan barang yang diimport.
Selepas ini peniaga sama ada dari Malaysia atau luar negara yang menjual LVG kepada
pengguna di Malaysia perlu mendaftar dan dikenakan cukai jualan. Dengan kewujudan cukai
ini, semua penjual tidak kiralah sama ada penjual tempatan ataupun luar negara akan
menghadapi persaingan yang lebih adil.

Tuan Yang di-Pertua, dengan kewujudan cukai ini juga, pengguna yang gemar
membeli belah dalam talian akan menyaksikan jurang harga produk yang lebih rapat antara
yang dihantar dari luar negara berbanding yang dihantar dari dalam negara. Jiran kita
Singapura terlebih dahulu mengumumkan dan mengaplikasikan langkah seperti ini.

Singapura dilihat lebih proaktif apabila dokumen tentang tatacara memungut LVG
sudah pun diterbitkan seawal 30 Julai 2021. Di sana cukai ke atas LVG yang dibawa masuk
dikenakan pada kadar tujuh peratus ke atas barangan bernilai melebihi SGD400. Kita sangat
berharap, dengan pelaksanaan cukai ini, ia akan membantu merancakkan lagi ekonomi
negara kita. Dengan kerancakan ekonomi berkenaan, kita sangat berharap kerajaan mampu
menggunakan pulangan wang cukai berkenaan ke arah yang menguntungkan semula rakyat.

Saya mencadangkan agar pindaan ini dilaksanakan dengan lebih efektif. Cukai ini
sangat diperlukan sebagai pendapatan negara bagi membolehkan keperluan sosial rakyat
seperti infrastruktur, kesihatan dan pendidikan dapat dilaksanakan. Pertumbuhan industri
yang membawa kepada peluang-peluang pekerjaan, keperluan sekuriti dan sebagainya juga
boleh diwujudkan. Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Jerai. Dipersilakan Yang Berhormat Papar.

3.17 ptg.

Tuan Haji Ahmad bin Hassan [Papar]: Terima kasih Tuan Yang di-Pertua.
Assalamualaikum warahmatullahi wabarakatuh. Terima kasih sekali lagi atas peluang yang
diberikan untuk Papar berbahas dalam Rang Undang-undang Cukai Jualan (Pindaan) 2022.
Tuan Yang di-Pertua, saya memahami usaha kerajaan untuk menambah pendapatan demi
kesejahteraan negara dan rakyat. Itu memang tugas kerajaan.

Saya juga difahamkan pelaksanaan cukai jualan ke atas barangan import bernilai
rendah yang dibeli menerusi dalam talian yang kita pinda melalui rang undang-undang ini
akan mula berkuat kuasa 1 Januari 2023. Ertinya, setiap pembelian dalam talian ini akan naik
harga. Apa tidaknya? Baru-baru ini ataupun tadi surat khabar telah mengatakan produk
import online akan dikenakan 10 peratus cukai. Ini akan membebankan B40 dan M40 di mana
mereka inilah adalah orang-orang yang suka membeli barang-barang online terutamanya
barang-barang yang bernilai di bawah RM500.

Jadi kalau kita kenakan mereka cukai ini, bererti beban mereka ini akan bertambah.
Mereka tahulah nanti apa yang akan dibuat apabila pilihan raya akan datang. Izinkan saya
pergi kepada satu fasal yang memerlukan penjelasan. Tafsiran seksyen 11A, barang bernilai
rendah. Apakah kaedah yang diguna pakai kementerian bagi menentukan atau

mengkategorikan sesuatu barang itu bernilai rendah?
