DR. 4.8.2022 57

2.32 ptg.

Timbalan Menteri Kewangan | [Dato’ Indera Mohd Shahar bin Abdullah]: Terima
kasih Tuan Yang di-Pertua. Terima kasih Ahli Yang Berhormat. Saya ingin menyambung balik
sesi menjawab segala persoalan yang ditanyakan oleh Ahli-ahli Yang Berhormat berkaitan
Akta Levi Keuntungan Luar Biasa (Pindaan) 2022.

Untuk makluman Yang Berhormat, saya berhenti tadi, ada Ahli Yang Berhormat
bangkitkan berkaitan beberapa kutipan levi. Untuk makluman Yang Berhormat, sejak kita
perkenalkan akta ini, berkenaan levi yang kita kenakan setakat Jun 2022 adalah sebanyak
RM6.4 bilion. Ada Ahli Yang Berhormat bertanyakan ke mana duit itu pergi.

Saya akui seperti mana yang telah disebut oleh Yang Berhormat Pontian, RM35 juta
untuk program-program untuk industri getah dan RM20 juta kita salurkan untuk promosi
minyak sawit kita di luar negara. Ke manakah baki yang selebihnya?

Seperti mana yang saya jawab sebelum kita berhenti rehat pagi tadi, kutipan levi
pada tahun 2021 adalah berjumlah RM1.95 bilion. Tahun 2020 berjumlah RM209 juta, tahun
2019 berjumlah RM256,000 , tahun 2018 berjumlah RM197,000 manakala tahun 2017
berjumlah RM288 juta dan pada tahun 2016 berjumlah RM86 juta.

Duit yang kita kutip kalau kita nak lihat kepada Perlembagaan Persekutuan, jumlah
semua wang yang kita kutip, kita mesti masukkan ke dalam Akaun Hasil Disatukan. Akan
tetapi Yang Berhormat, kita juga kena ingat subsidi minyak masak yang kerajaan perkenalkan
sejak lama adalah COSS, yang kita beri minyak masak subsidi kepada rumah-rumah bukan
untuk aktiviti komersial.

Kalau kita bandingkan pada tahun 2021, kutipan kita hanya RM1.9 bilion tetapi
subsidi pada tahun 2021 adalah berjumlah RM2.16 bilion. Pada tahun 2020, seperti mana
yang saya sebutkan tadi, almost zero kita punya kutip kerana kutipannya hanya RM209,000
tetapi jumlah subsidi yang telah kita salurkan kepada rakyat adalah RM530 juta. Itu sebabnya
duit ke mana ia pergi, saya rasa penjelasan ini dapat memberi penjelasan kepada Ahli-ahli
Yang Berhormat.

Ahli Yang Berhormat ada bangkitkan berkaitan kecemasan teknikal. Siapakah yang
akan menentukan? Untuk makluman Ahli Yang Berhormat, kita mengguna pakai takrifan
kecemasan awam oleh pihak-pihak yang berkuasa seperti Majlis Keselamatan Negeri dan
pihak-pihak terbabit.

Kalau ia hanya sekadar bersifat sementara, ia bukanlah ditakrifkan sebagai
kecemasan awam. Ada juga Ahli Yang Berhormat bertanyakan sekiranya syarikat-syarikat
tidak mematuhi levi ini, adakah mereka dikenakan denda? Ya, betul. Pertamanya, denda tidak
kurang daripada 10 kali ganda daripada nilai levi yang dikenakan dan tidak lebih daripada 20
kali ganda levi yang kena bayar. Ada juga Ahli Yang Berhormat mencadangkan supaya JKDM
dapat migrate daripada manual kepada digital. Betul, Yang Berhormat.

Jabatan Kastam Diraja Malaysia sedang mempertimbangkan program digitalisasi
proses berhubung levi keuntungan luar biasa. Yang Berhormat Dungun ada bangkitkan juga
berkaitan apakah yang menyebabkan tercetusnya pindaan seksyen 19 bawah Fasal 6. Jadi,

sebab Yang Berhormat Dungun tiada di dalam Dewan, saya bagi jawapan secara bertulis.
