DR. 4.8.2022 42

sedia ada dengan tujuan untuk menambah baik pentadbiran levi keuntungan luar biasa
melalui peruntukan yang membolehkan fasilitasi tertentu diberikan kepada pembayar cukai,
khususnya semasa berlaku kecemasan awam seperti bencana alam atau krisis kesihatan
awam seperti pandemik.

Tuan Yang di-Pertua, saya mohon untuk menghuraikan setiap fasal dalam rang
undang-undang ini yang mengandungi tujuh fasal seperti berikut.

Fasal 1 mengandungi tajuk ringkas dan kuasa Menteri untuk menetapkan tarikh
permulaan kuat kuasa akta yang dicadangkan.

Fasal 2 bertujuan memasukkan seksyen baharu 3A dan 3B ke dalam Akta 592.

Seksyen 3A memperuntukkan kuasa kepada Menteri Kewangan untuk melanjutkan
apa-apa tempoh sebelum tamat tempoh yang ditetapbkan di bawah Akta 592 atau
perundangan subsidiarinya. Jika tempoh tersebut tidak dapat dipenuhi oleh mana-mana
orang disebabkan berlakunya kecemasan awam seperti bencana alam atau krisis kesihatan
awam seperti pandemik.

Sebagai contoh Tuan Yang di-Pertua, Akta 592 telah menetapkan bahawa
penghantaran penyata dan pembayaran levi hendaklah dibuat dalam tempoh 30 hari selepas
tamat tempoh bercukai. Namun, disebabkan berlakunya pandemik COVID-19, pihak industri
tidak dapat membuat pembayaran cukai dalam tempoh yang ditetapkan susulan sekatan di
bawah Perintah Kawalan Pergerakan. Situasi ini menyebabkan levi hanya dapat dibayar
selepas tamat tempoh 30 hari dan tertakluk kepada kenaan penalti lewat bayar.

Dengan adanya peruntukan baharu ini, mengenai lanjutan tempoh ini, sekiranya
berlaku kecemasan awam atau krisis kesihatan di masa akan datang, Menteri boleh
melanjutkan tempoh penghantaran penyata dan bayaran cukai melebihi 30 hari sebagai
kelonggaran kepada pihak industri untuk membuat bayaran levi tanpa dikenakan penalti lewat
bayar.

Seksyen 3B pula memperuntukkan kuasa kepada Menteri untuk menambah,
memotong atau mengubah apa-apa terma dan syarat yang dikenakan menurut Akta 813
dengan syarat bahawa suatu notis makluman diberikan terlebih dahulu kepada pihak yang
terlibat. Peruntukan ini dimasukkan sebagai inisiatif untuk menyediakan fasilitasi kepada
pihak industri sekiranya terdapat keperluan untuk memohon pengubahsuaian terma dan
syarat di masa akan datang.

Fasal 3 bertujuan memasukkan seksyen baharu 6A yang memperuntukkan bahawa
Ketua Pengarah Kastam boleh mengeluarkan suatu ketetapan umum untuk menjelaskan
pelaksanaan mana-mana peruntukan di bawah Akta 592.

Fasal 4, 5 dan 7 bertujuan memberi kuasa kepada Ketua Pengarah untuk
menentukan bentuk dan cara yang digunakan bagi mengemukakan penyata levi dan
membuat tuntutan bayaran balik levi terlebih bayar atau penalti yang dibayar secara silap.

Fasal 6 Tuan Yang di-Pertua, bertujuan meminda seksyen 19(1)(c) bagi menjadikan
suatu kesalahan bagi mana-mana orang yang memalsukan apa-apa dokumen yang
diperlukan di bawah Akta 592 dan pindaan lain yang tidak dinyatakan secara khusus

merupakan pindaan kecil atau berbangkit.
