DR. 3.10.2022 59

Akan tetapi menghendap atau stalking ini bukan hanya terbatas atau tergolong
sebagai satu isu orang bandar ataupun pinggiran bandar. Seramai 88 peratus daripada rakyat
Malaysia pernah menjadi mangsa menghendap sampai mereka berasa rimas, takut dan
trauma. Mungkin Tuan Yang di-Pertua juga sendiri pernah menjadi mangsa menghendap.

Jangan risau Tuan Yang di-Pertua, selepas pindaan ini diluluskan, undang-undang
ini akan melindungi Tuan Yang di-Pertua juga. Perlukah negara kita satu undang-undang
untuk menjenayahkan perbuatan menghendap? We are long overdue, Tuan Yang di-Pertua.
Negara-negara seperti Australia, India, Amerika Syarikat, Kanada, New Zealand,
Bangladesh, Afrika Selatan, Jerman, United Kingdom, Korea Selatan dan lain-lain lagi jauh
ke hadapan dalam menjenayahkan menghendap ini.

Di benua ASEAN, selain Filipina dan Singapura, Malaysia akan menjadi negara
ketiga untuk meluluskan pindaan untuk menjenayahkan perbuatan menghendap.
Menghendap atau stalking didefinisikan sebagai satu perbuatan kesalahan menghendap
merangkumi perbuatan mengekori, berkomunikasi atau cuba berkomunikasi dalam sebarang
cara, berlegar-legar di kediaman atau di tempat kerja seseorang dan memberi atau
menghantar apa-apa sahaja kepada seseorang dalam sebarang cara.

Di Malaysia setakat ini kerana tiada undang-undang yang menjenayahkan perbuatan
menghendap, tiada data yang dapat dikumpulkan, dianalisis dan diambil serius akan isu ini.
Ini selaras dengan soalan saya di Parlimen juga. Saya berharap dengan pindaan ini, jenayah
menghendap dapat dijadikan bukan sahaja sebagai satu iktibar tetapi keadilan bagi mangsa-
mangsa menghendap sebelum ini.

Saya berharap tindakan tegas akan diambil terhadap mana-mana orang, tidak
mengira jantina, kaum, agama, jawatan, latar belakang dan kuasa akan kesalahan mereka
menghendap. Ini merupakan satu langkah yang berani dan progresif oleh Jabatan Perdana
Menteri dan saya mengalu-alukan pindaan ini.

Namun, ada sedikit penambahbaikan yang perlu dipertimbangkan dan saya harap
akan dimasukkan sekali ke dalam dokumen ini. Saya ingin mencadangkan agar seksyen
507A (1) diluaskan definisi menghendap kepada satu perbuatan yang berterusan iaitu,
dengan izin, “whoever repeatedly or continuosly by any act of harassment, intending to
cause, or knowing or ought to know that the act is likely to cause distress, fear or alarm to
any person of the person's safety, commits an offence of stalking”.

Dalam nafas yang sama, saya juga ingin mencadangkan agar perbuatan doxing,
merosakkan atau mengacau harta dan mengintip turut dimasukkan dalam senarai Act of
Harassment. Walaupun mungkin akan ada pandangan bahawa jenayah ini boleh
dikategorikan sebagai jenayah di bawah Akta Komunikasi dan Multimedia 1988, namun ia
seharusnya dimasukkan dalam jenayah menghendap juga.

Untuk membantu dalam proses laporan dan siasatan jika ia diletakkan di bawah
pindaan ini, maka satu siasatan sahaja yang perlu dimulakan dan bukannya di bawah Akta
Komunikasi dan Multimedia dan juga proses untuk mangsa jenayah hendap dapat memohon

untuk protection order dapat berjalan dengan licin.
