DR. 3.10.2022 24

Padang Serai minta Yang Berhormat Timbalan Menteri Pertahanan menjelaskan
mengenai rasional pembayaran berjumlah RM6.08 bilion yang telah dijelaskan oleh pihak
kerajaan kepada syarikat Boustead Naval Shipyard tetapi tidak ada sebuah kapal yang telah
disiap. Lebih buruk lagi projek ini mengalami kelewatan selama tiga tahun sedangkan kos
pembinaan sebuah kapal LCS hanya melibatkan sejumlah RM1.7 bilion. Dengan jumlah
perbelanjaan yang telah dibuat oleh kerajaan, TLDM seharusnya sudah menerima sekurang-
kurangnya tiga buah kapal. Mengapa perkara ini terjadi? Di mana sebenarnya duit yang
dibayar telah dibelanjakan? Mohon jelaskan.

Tuan Lim Lip Eng [Kepong]: Rasuah. Rasuah.

Tuan Karupaiya a/l Mutusami [Padang Serai]: Terima kasih Tuan Yang di-Pertua.
Terima kasih Yang Berhormat Timbalan Menteri.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Padang Serai. Sila Yang Berhormat Timbalan Menteri menjawab satu minit.

Dato’ Sri Ikmal Hisham bin Abdul Aziz: Berpeluh juga hendak jawab soalan ini.
Terima kasihlah Yang Berhormat Padang Serai. Oleh Sebab Yang Berhormat Padang Serai
ini saya tahu kalau dia bangun sahaja mesti fasal veteran sebab dia seorang veteran. Akan
tetapi baguslah, saya tahniah seorang pejuang veteran yang dalam Parlimen ini.

Mengenai soalan Yang Berhormat Padang Serai, okey. Kenapa terjadi, mana duit
yang dibayar. Untuk pengetahuan semua dan juga Yang Berhormat Padang Serai,
kementerian melaksanakan pembayaran berdasarkan kontrak yang termaktub. Secara
ringkasnya, kemajuan pembayaran tidak dirangkaikan dengan peratusan kemajuan kerja.
Akan tetapi sebaliknya pembayaran adalah berdasarkan aktiviti dan kontrak untuk kesemua
kapal dapat dilaksanakan. Tambahan pula kontrak juga berdasarkan kepada dua mata wang
iaitu Ringgit Malaysia dan Euro. Oleh itu ada pembayaran juga telah dibayar mengikut kadar
mata wang Euro pada masa itu. Kapal ini untuk pengetahuan semua dibina secara serentak
untuk membolehkan kapal disiapkan selang 10 bulan antara kapal yang pertama dengan
yang seterusnya. Justeru kemajuan setiap kapal perlu dibayar kerana kerja telah bermula
dan peralatan perlu dibeli untuk dipasang di kapal-kapal yang terlibat.

Untuk makluman juga inventori peralatan berkaitan kapal LCS dalam ruang
penjimatan kini sudah pun bernilai RM1.7 bilion. Jadi Yang Berhormat Padang Serai, ini telah
dibuktikan dan dilaporkan oleh PAC sendiri. Oleh demikian RM6 bilion yang dibelanja itu
bukanlah rugi begitu sahaja. Akan tetapi saya hendak maklum kepada semua Ahli-ahli Yang
Berhormat, insya-Allah Yang Berhormat Dato' Seri Hishammuddin, Menteri Kanan
Pertahanan amat berbesar hati akan menjawab semua soalan lain selanjutnya mengenai
kemajuan LCS ini pada minggu-minggu akan datang, insya-Allah. Mungkin minggu depan
atau minggu satu lagi.

Saya percaya nanti penjelasan beliau akan merungkaikan segala kegusaran semua
pihak terhadap kelangsungan projek ini. Saya harap nanti apabila beliau sendiri yang akan
menjelaskan dan kita akan lebih jelas. Terima kasih. Harap sabar.

Puan Teo Nie Ching [Kulai]: Soalan tambahan.
