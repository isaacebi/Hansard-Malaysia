DR. 3.10.2022 72

Tuan Yang di-Pertua, rang undang-undang yang akan saya bentangkan adalah Akta
Kanun Tatacara Jenayah (Pindaan)(No. 2) 2022 yang melibatkan peruntukan perlindungan
kepada mangsa berhubung perlakuan menghendap atau pun stalking, dengan izin. Rang
undang-undang ini telah dibentangkan untuk bacaan kali pertama pada 4 Ogos 2022
bersama-sama dengan Rang Undang-undang Kanun Keseksaan (Pindaan) 2022.

Rang undang-undang ini bakal melakar satu episod baharu kepada negara dalam
memberikan perlindungan undang-undang bagi menangani jenayah menghendap dan
perkara-perkara bersampingan dengannya. Dengan pindaan ini, kebimbangan mangsa
jenayah menghendap di negara ini terutamanya wanita dapat dikurangkan.

Kerajaan telah bersetuju supaya peruntukan undang-undang perlu diwujudkan bagi
memberikan perlindungan undang-undang yang lebih berkesan kepada mangsa perlakuan
menghendap terutamanya wanita. Usaha dan gerak kerja bagi mewujudkan peruntukan
undang-undang untuk memberi perlindungan kepada mangsa menghendap telah
dilaksanakan bersekali dengan cadangan menjadikan perlakuan menghendap sebagai satu
kesalahan jenayah dengan meminda Kanun Keseksaan.

Usaha ini telah dimulakan sejak dari tahun 2019 dan inisiatif telah mendapat
sokongan padu daripada agensi-agensi kerajaan dan pertubuhan bukan kerajaan (NGO)
terutamanya Woman’s Aid Organization (WAO) yang turut membantu memberikan input serta
cadangan kepada undang-undang berkaitan dengan kesalahan menghendap ini.

Sesi libat urus, mesyuarat, bengkel dan juga konsultasi secara menyeluruh telah pun
dilaksanakan dan melibatkan semua pihak yang berkepentingan seperti Bahagian
Pendakwaan Jabatan Peguam Negara, Kementerian Dalam Negeri, Kementerian
Pembangunan Wanita, Keluarga dan Masyarakat, Kementerian Komunikasi dan Multimedia,
Kementerian Kesihatan Malaysia, Polis Diraja Malaysia, Jabatan Kebajikan Masyarakat,
Jabatan Penjara, Pejabat Ketua Pendaftar Mahkamah Persekutuan, Majlis Peguam
Malaysia, ahli akademik daripada UiITM, Woman’s Aid Organization dan juga Lembaga
Kaunselor Malaysia.

Pindaan kepada Kanun Tatacara Jenayah (Akta 593) ini dilaksanakan dengan
matlamat untuk memberikan perlindungan undang-undang kepada mangsa jenayah
menghendap melalui perintah perlindungan yang dikeluarkan oleh pihak mahkamah. Pindaan
ini juga diwujudkan berdasarkan falsafah untuk membendung jenayah menghendap dan
pada masa yang sama, dapat mengurangkan kebimbangan, ketakutan dan juga trauma
kepada mangsa.

Untuk makluman Dewan yang mulia ini, pada masa ini undang-undang sedia ada
hanya melindungi mangsa kepada perlakuan mengganggu dan menghendap yang terjadi
kepada pasangan yang pernah mempunyai hubungan perkahwinan yang sah atau yang telah
bercerai.

Namun, bagi perlakuan yang melibatkan pihak-pihak yang tidak pernah mempunyai
hubungan perkahwinan yang sah, tiada peruntukan undang-undang yang khusus dan juga

jelas. Selain itu, kita juga perlu ingat bahawa mangsa perlakuan menghendap ini boleh jadi
