DR. 3.10.2022 113

Dato’ Seri Utama Haji Mukhriz Tun Dr. Mahathir [Jerlun]: Terima kasih Yang
Berhormat Menteri. Walaupun kita setuju usaha-usaha kerajaan untuk menambahkan
penggunaan TBB sebagai sumber penjanaan tenaga, kita juga faham bahawa kadang-
kadang kosnya tinggi dan kita tahu kerajaan pun mengeluarkan peruntukan yang agak
banyak untuk subsidi.

Jadi, kita juga tahu dan kita terima hakikat bahawa penjanaan melalui pembakaran
arang batu ini perlu dikurangkan dalam satu tempoh yang ditetapkan. Saya faham juga
bahawa pelaburan untuk semua loji-loji penjanaan yang menggunakan arang batu ini ada
yang di kalangan mereka belum lagi habis dia punya tempoh amortization perbelanjaan suatu
pembinaan yang awalnya dahulu.

Jadi, yang kita minta ialah untuk tempoh itu, suatu tempoh yang sesuai, tidak
membebankan rakyat dengan kos yang melambung tinggi sekiranya kita dengan tergesa-
gesa berubah terus kepada TBB. Itu pandangan saya. Terima kasih.

Datuk Seri Takiyuddin bin Hassan: Terima kasih sahabat saya Yang Berhormat
Jerlun. Satu pandangan yang cukup baik. Memang itulah juga yang dibuat oleh kerajaan
sekarang ini. Oleh sebab itulah kita melihat bahawa kadar peralihan kepada TBB ini tidaklah
dibuat sekali gus, ia berfasa.

Sekarang ini tahun 2022, sekitar 23 peratus. Pada tahun 2025, kita anggarkan kita
boleh capai sebanyak 31 peratus sahaja dan tahun 2035 hanya 40 peratus. Pada tahun 2025
sebanyak 31 peratus. Jadi, itu telah mengambil kira — saya rasa dasar kita supaya ia tidak
membebankan terutamanya kepada pengguna-pengguna elektrik kita dan sebagainya.
Sekarang ini pun untuk makluman Yang Berhormat, saya pernah sebut dalam Dewan ini,
kerajaan telah memberikan subsidi untuk menampung kos ICPT hampir RM6 bilion untuk
penjanaan bagi bulan Januari sehingga bulan Jun tahun ini yang dikenakan pada bulan Julai
sehingga Disember. Pada bulan Julai sehingga Disember, saya kira ia mencapai yang lebih
tinggi lagi.

Yang Berhormat Kangar juga membangkitkan mengenai Program MySuria yang
tidak diteruskan. Saya ingin menjelaskan bahawa program MySuria merupakan program
yang baik. Namun, ia ditamatkan semasa kerajaan dahulu selaras dengan dasar kerajaan
pada masa itu untuk merasionalisasikan perbelanjaan kerajaan. Jadi, itu telah ditamatkan
oleh kerajaan sebelum ini atas asas-asas yang mereka sendiri berikan.

Yang Berhormat Kota Melaka...

01740

Tuan Noor Amin bin Ahmad [Kangar]: Yang Berhormat Menteri, sedikit sahaja
berkaitan dengan My Suria ini.

Datuk Seri Takiyuddin bin Hassan: Ya, ya.

Tuan Noor Amin bin Ahmad [Kangar]: Saya faham, ditamatkan tetapi cuma saya
hendak tahulah sama ada kementerian sekarang ingin menghidupkan semula program ini?

Datuk Seri Takiyuddin bin Hassan: Ya, ia bergantung kepada permintaan pihak-

pihak yang berkenaan. Kalau sekiranya pihak yang berkenaan dalam projek ini meminta
