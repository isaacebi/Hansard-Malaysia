DR. 3.10.2022 91

bawah Perlembagaan Persekutuan kepada negeri Sabah dan negeri Sarawak di mana kuasa
pembekalan elektrik yang pada masa ini di bawah tanggungjawab Kerajaan Persekutuan
adalah merupakan salah satu perkara yang perlu diteliti semula.

Maka dalam hal ini, pembekalan elektrik di negeri Sabah turut melibatkan pelaksanaan
mekanisme yang dipanggil feed-in tarif ataupun FIT yang diperkenalkan pada tahun 2011
bagi merancakkan perkembangan dan pembangunan industri tenaga boleh baharu atau TBB
dikawal selia oleh Akta Tenaga Boleh Baharu 2011 ataupun Akta 725.

Penyerahan kuasa pembekalan elektrik kepada negeri Sabah ini Tuan Yang di-Pertua
memerlukan akta-akta berkaitan perbekalan elektrik dan kawal selia digantung
pemakaiannya di negeri Sabah iaitu melalui satu perintah oleh Yang di-Pertuan Agong di
bawah Perkara 93, Perlembagaan Persekutuan iaitu kuasa untuk memperluaskan kuasa
perundangan atau eksekutif negeri melalui perintah.

Dalam konteks penyerahan kuasa pembekalan elektrik kepada Kerajaan Negeri
Sabah ini, Perintah 95C adalah bertujuan untuk memberi kuasa kepada Badan Perundangan
Negeri Sabah untuk mewujudkan kuasa undang-undangnya sendiri berkaitan perbekalan
elektrik negeri tersebut iaitu negeri Sabah.

Sebagaimana yang saya sebutkan di awal tadi, oleh kerana Akta 725 iaitu Akta
Tenaga Boleh Baharu 2011 tidak mengandungi peruntukan yang membolehkan akta ini
digantung di mana-mana bahagian di Malaysia termasuklah di negeri Sabah, oleh itu
peruntukan undang-undang bagi membolehkan penggantungan pemakaian Akta 725 perlu
disediakan terlebih dahulu. Ini supaya proses penyerahan kuasa untuk perbekalan elektrik
termasuk daripada mekanisme FIT dapat dilaksanakan dengan teratur tanpa menimbulkan
implikasi terhadap aspek perundangan kelak.

Dengan kata lain Tuan Yang di-Pertua, Akta 725 perlu dipinda untuk memasukkan
peruntukan penggantungan pemakaian akta ini di mana-mana bahagian di Malaysia.

1620

Pemakaian akta ini di mana-mana bahagian di Malaysia dalam kes ini di Sabah yang
mana Akta 725 dan akta-akta lain berkaitan pembekalan dan kawal selia akan digantung
melalui perintah di bawah kuasa Menteri yang bertanggungjawab.

Melalui Perintah 95C Perlembagaan Persekutuan ini nanti, Kerajaan Negeri Sabah
akan mempunyai kuasa perundangan dalam hal pembekalan elektriknya sendiri yang
diluluskan oleh Badan Perundangan Negeri Sabah ataupun Dewan Undangan Negeri Sabah.

Tuan Yang di-Pertua dan Ahli-ahli Dewan yang saya hormati sekalian, pindaan yang
saya cadangkan ini adalah ringkas sahaja dan merupakan satu pindaan straightforward, tidak
melibatkan aspek substance kepada akta ini, dengan izin yang mana pindaan ini melibatkan
dua fasal sahaja.

Fasal pertama iaitu pindaan kepada tajuk ringkas dan permulaan kuat kuasa dan
fasal yang kedua adalah pula bertujuan untuk meminda seksyen 1 kepada Akta 725 dengan
memasukkan subseksyen baharu iaitu subseksyen (3) bagi memberi kuasa kepada Menteri

untuk menggantung kuat kuasa keseluruhan atau mana-mana peruntukan Akta 725 di
