DR. 3.10.2022 50

peratus daripada rakyat Malaysia percaya bahawa perlakuan mengganggu dan menghendap
ini adalah merupakan satu kesalahan.

Negara-negara luar telah pun mengambil inisiatif lebih awal dalam mewujudkan
undang-undang berkaitan perlakuan menghendap ini. Bagi tujuan pindaan ini, rujukan
terhadap model perundangan beberapa buah negara seperti Singapura, United Kingdom dan
India telah dilaksanakan dengan tujuan mengenal pasti model perundangan yang sesuai
sebagai tanda aras.

Singapura telah memperuntukkan perbuatan mengganggu dan menghendap sebagai
satu kesalahan jenayah di bawah Protection from Harassment Act 2014. Negara India pada
tahun 2013 telah melakukan pindaan ke atas Indian Penal Code dan memasukkan perlakuan
menghendap di bawah seksyen 354D. Manakala United Kingdom telah menggubal undang-
undang seperti United Kingdom Protection from Harassment Act pada tahun 1997 dan telah
dipinda pada tahun 2012 bagi memasukkan undang-undang berkaitan kesalahan
menghendap.

Pindaan kepada Akta 574 ini telah melibatkan dan mengambil kira pandangan setiap
lapisan masyarakat melalui beberapa siri libat urus menerusi pelbagai platform terutamanya
bersama dengan WAO termasuklah sesi yang turut melibatkan penyertaan beberapa orang
mangsa perlakuan menghendap. Proses ini secara tidak langsung memberikan hak kepada
setiap individu untuk menyuarakan pandangan terhadap cadangan pindaan ini.

Oleh itu, penetapan dasar dan perundangan antimenghendap dalam pindaan ini
adalah berdasarkan kepada input dan maklum balas menyeluruh yang diterima daripada
pelbagai pihak. Pindaan kepada Akta 574 ini dilihat sebagai satu mekanisme yang mampu
memberi impak tinggi apabila pihak berkuasa bukan sahaja dapat menghalang perlakuan
mengganggu dan menghendap, malah lebih penting ia dapat menyelamatkan nyawa. Ini
secara tidak langsung berpotensi untuk memberikan keyakinan kepada orang ramai terhadap
langkah-langkah kerajaan dalam menangani isu perlakuan mengganggu dan juga
menghendap ini.

#1230

Dimensi kelakuan menghendap pada masa kini semakin mencabar kerana ia tidak
lagi terhad kepada kelakuan secara fizikal, tetapi turut melibatkan kelakuan menghendap
secara maya melalui media sosial seperti akaun Facebook, Instagram dan sebagainya.
Pindaan kepada Akta 574 ini akan turut merangkumi kesalahan menghendap yang dilakukan
menerusi platform media sosial dengan matlamat untuk menangani kesalahan menghendap
secara menyeluruh.

Rang undang-undang ini memperkenalkan hukuman penjara dan denda yang lebih
berat bagi membendung kemudaratan yang boleh berlaku akibat daripada perubatan
mengganggu dan menghendap ini. Pindaan kepada Akta 574 ini juga antara satu bentuk
pencegahan sebelum satu jenayah berlaku kepada mana-mana mangsa yang mungkin telah

diganggu dan dihendap beberapa kali atau berbulan-bulan lamanya.
