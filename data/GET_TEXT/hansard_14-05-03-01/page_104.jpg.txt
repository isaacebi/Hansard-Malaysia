DR. 3.10.2022 99

Selain itu, saya juga lihat bahawa program Net Energy Metering (NEM) juga tidak
dilihat memberi manfaat kepada rakyat B40 yang marhaen seperti mana yang dihasratkan.
Sebaliknya, ia memberi manfaat kepada T20 sahaja dan oleh kerana itu, 100 megawatt yang
diperuntukkan di bawah NEM ini tidak habis lagi. Setakat yang kita tahu, hanya 30 megawatt
sahaja yang digunakan. Walhal, kuota industri dan sektor komersial 500 megawatt sudah
habis digunakan.

Tidakkah boleh Yang Berhormat Menteri menggunakan kuasa untuk bantu B40 ini
pasang panel-panel solar di rumah sepertimana yang boleh dibuat untuk sektor komersial
dan industri, di mana kosnya boleh dipotong dari bil elektrik bulanan yang disalurkan kepada
TNB? Saya kira Yang Berhormat Menteri perlu membuat keputusan yang agak berani untuk
mengatasi ketetapan Pengerusi Suruhanjaya Tenaga yang ternampak mempunyai kuasa
yang terlalu besar.

Selain daripada itu, saya ingin membangkitkan berkenaan dengan mengeksport TBB
ke luar negara termasuk Singapura. Tadi pun ada disentuh oleh rakan saya. Kita lihat
bahawa Singapura menggunakan tenaga daripada TBB ini bertujuan untuk menjana pusat-
pusat data yang menggunakan penjanaan elektrik yang begitu tinggi, malah tahap
penggunaannya mungkin menyamai penggunaan elektrik bagi beberapa buah negeri di
dalam Malaysia ini.

#1650

Begitu besarnya dia punya permintaan untuk tenaga elektrik khususnya TBB ini. Kita
tahu bahawa negara kita ini sepatutnya tidak mengeksportkan bahan mentah sebaliknya kita
perlu menilai tambah dahulu semaksimum yang boleh sebelum kita mengeksport. Maka kalau
kita menganggap TBB itu juga sebagai satu bahan mentah, kenapa tidak kita melabur dalam
pusat data di Malaysia ini kerana kita mempunyai banyak TBB maka kita gunakan tenaga itu
untuk menjana pendapatan bagi rakyat kita dan juga untuk menjana keuntungan yang besar
kerana pusat data ini satu business yang boleh menjana keuntungan yang sangat besar dan
daripada situ barulah kita mengeksport ke luar negara.

Mungkin syarikat-syarikat daripada Singapura akan menggunakan pusat data kita di
sini berbanding kita mengeksport bahan mentah seperti TBB ini kepada Singapura. Jadi itu
cadangan saya.

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat.

Dato’ Seri Utama Haji Mukhriz Tun Dr. Mahathir [Jerlun]: Saya juga akhirnya ingin
menyatakan bahawa Dasar Tenaga Negara kita ini rakan-rakan tadi pun ada menyebut
meletakkan sasaran yang begitu rendah, saya lihat. Tidakkah boleh kita meletakkan satu
jadual bila agaknya kita boleh menurunkan penggunaan arang batu contohnya, kurangkan
subsidi minyak dan sebagainya sebagai sasaran-sasaran yang menjadi tumpuan kepada
segala dasar kerajaan selepas ini. Itu sahaja, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Jerlun. Seterusnya saya jemput Yang Berhormat Bukit Bendera.
