DR. 3.10.2022 115

[Dato’ Ramli bin Dato’ Mohd Nor (Cameron Highlands) mempengerusikan
Jawatankuasa]

[Fasal-fasal dikemukakan kepada Jawatankuasa]

[Fasal-fasal 1 dan 2 diperintahkan jadi sebahagian daripada rang undang-undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali yang
ketiga, disokong oleh Timbalan Menteri Tenaga dan Sumber Asli (Datuk Ali anak Biju) dan
diluluskan]

RANG UNDANG-UNDANG PIHAK BERKUASA PEMBANGUNAN
TENAGA LESTARI (PINDAAN) 2022

Bacaan Kali Yang Kedua dan Ketiga

5.46 ptg.

Menteri Tenaga dan Sumber Asli [Datuk Seri Takiyuddin bin Hassan]: Tuan
Yang di-Pertua, saya mohon mencadangkan rang undang-undang bernama suatu akta untuk
meminda Akta Pihak Berkuasa Pembangunan Tenaga Lestari Tahun 2011 dibacakan kali
yang kedua sekarang.

Mohon izin Tuan Yang di-Pertua, Ahli-ahli Dewan yang saya hormati sekalian, izinkan
saya untuk turut kali ini juga membentang rang undang-undang ini yang bertujuan untuk
meminda Akta Pihak Berkuasa Pembangunan Tenaga Lestari 2011 atau Akta 726 yang mana
ia adalah susulan daripada Rang Undang-undang Tenaga Boleh Baharu (Pindaan) 2022
yang telah diluluskan oleh Dewan yang mulia ini sekejap tadi.

Untuk makluman Ahli-ahli Dewan yang saya hormati, latar belakang bagi pindaan
yang saya cadangkan melalui RUU ini adalah sebagaimana yang telah saya bentangkan
sekejap tadi iaitu dalam Akta 726 ini tidak ada peruntukan sebagai mana yang saya sebutkan
tadi.

Jadi, adalah menjadi hasrat saya, pembentangan ini membolehkan proses dan urusan
penyerahan kuasa autonomi perbekalan elektrik pada Kerajaan Negeri Sabah, termasuk bagi
perkara-perkara berkenaan dengan kawal selia pembangunan tenaga boleh baharu
dilakukan dengan teratur kepada Kerajaan Negeri Sabah, selaras dengan keputusan
Kerajaan Persekutuan untuk menyerahkan semula kuasa autonomi kepada Kerajaan Negeri
Sabah melalui satu perintah penggantungan di bawah Perkara 96C Perlembagaan
Persekutuan.

Sebagai mana Ahli-ahli Yang Berhormat sedia maklum bahawa Akta Pihak
Berkuasa Pembangunan Tenaga Lestari Tahun 2011 atau Akta 726 ini merupakan suatu akta
yang diwujudkan bagi memperuntukkan kuasa terhadap penubuhan Pihak Berkuasa
Pembangunan Tenaga Lestari atau lebih dikenali sebagai Sustainable Energy Development

Authority (SEDA) yang mana agensi ini bertanggungjawab untuk melaksanakan fungsi dan
