DR. 3.10.2022 121

tugas-tugas yang diberikan kepada pihak berkuasa dalam mengawal perkembangan tenaga
lestari di Malaysia.

Tenaga lestari berfungsi dalam memastikan penggunaan tenaga sekiranya tidak
menjelaskan penawaran tenaga kepada generasi akan datang. Mengikut data 51 peratus
tenaga dihasilkan di Malaysia melalui bahan api fosil terutama melalui arang batu. Ini perlu
diberi perhatian walaupun peratusan ini menunjukkan penurunan. Dengan perubahan iklim
yang semakin menunjukkan kesan negatif kepada bumi, Malaysia perlu ke hadapan dalam
bersedia dan menjadi pemacu utama dalam menggalakkan penggunaan tenaga yang boleh
diperbaharui.

Maka persoalan saya kepada pihak kerajaan adakah boleh kerajaan menjelaskan
apakah polisi yang melibatkan tenaga lestari yang masih bergerak dan apakah
perkembangan polisi ini? Dengan perkataan mudahnya apakah hasil pencapaian melalui
polisi yang dijalankan? Ini perkara yang kita perlu ditekankan kerana setiap kali kita membuat
polisi, hasil tidak diletakkan di ruang awam dan akhirnya polisinya habis begitu sahaja dan
tutup dengan polisi baharu seperti mana yang disebutkan oleh Yang Berhormat Bakri.

Saya juga ingin suarakan mengenai perkembangan penyelidikan dalam sektor
tenaga lestari. Penyelidikan ini penting dalam memastikan negara mempunyai teknologi dan
kepakaran tersendiri dalam menguruskan tenaga dalam negara. Selain itu, saya juga ingin
menanyakan kepada kerajaan mengenai perkembangan pelaburan swasta dalam tenaga
lestari. Berdasarkan data tahun 2021, sebanyak RM406 juta pelaburan diperolehi dalam
sektor tenaga dan masih dikuasai oleh pelabur domestik iaitu sebanyak 98 peratus. Manakala
pelabur asing hanya dua peratus sahaja. Mohon penjelasan kerajaan apakah langkah sedang
dan akan dibuat oleh menggalakkan lagi pelabur asing dalam sektor tenaga ini di Malaysia?
Terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Padang Serai. Dipersilakan Yang Berhormat Rasah.

6.07 ptg.

Tuan Cha Kee Chin [Rasah]: Terima kasih Tuan Yang di-Pertua atas peluang yang
diberikan kepada saya walaupun saya tidak daftar nama sebab saya dan Yang Berhormat
Libaran baru sampai Malaysia dua jam yang lalu. Akan tetapi sempat mendengar
pembentangan daripada Yang Berhormat Menteri tadi.

Saya hanya ada perkara yang kecil sahaja berkenaan dengan fasal baharu yang
dimasukkan iaitu di bawah fasal 3 yang bertujuan supaya memberikan kuasa kepada Menteri
untuk menggantung kuat kuasa keseluruhan atau mana-mana peruntukan di bawah akta ini.
Seperti mana kita sedia maklum, akta ini atau Akta Pihak Berkuasa Pembangunan Tenaga
Lestari 2011 mula digubal dan digazetkan pada tahun 2011. Kalau tidak silap saya, ini adalah
pindaan pertama terhadap kesemua 49 fasal ataupun kesemua 49 seksyen yang terkandung

dalam akta induk iaitu Akta 726 yang ada.
