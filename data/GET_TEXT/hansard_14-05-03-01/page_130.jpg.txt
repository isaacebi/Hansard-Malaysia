DR. 3.10.2022 125

01820
RANG UNDANG-UNDANG AKTA PENCETAKAN
TEKS AL-QUR’AN (PINDAAN) 2022
Bacaan Kali Yang Kedua dan Ketiga
6.21 ptg.

Timbalan Menteri Dalam Negeri | [Dato’ Sri Dr. Haji Ismail bin Haji Mohamed
Said]: Bismillahi Rahmani Rahim. Assalamualaikum warahmatullahi wabarakatuh.

Tuan Yang di-Pertua, berikutan keputusan Mesyuarat Majlis Raja-raja Kali Ke-129
pada 8 Februari 1984, demi menjaga kesucian ayat-ayat Al-Quran di negara ini, Rang
Undang-undang Akta Pencetakan Teks Al-Qur’an 1986 telah dibentang dan diluluskan di
Parlimen pada 8 April 1986 dan telah dikuatkuasakan pada 1 Januari 1987 melalui PUU
[B763/1986]. Akta Pencetakan Teks Al-Qur’an 1986 (APTQ 1986) bertujuan untuk mengawal
pencetakan, pengimportan, penjualan, penerbitan, pengendalian teks Al-Quran dan bahan
Al-Quran. Pentadbiran dan penguatkuasaan akta ini adalah di bawah bidang kuasa
Kementerian Dalam Negeri.

Bagi melaksanakan fungsi di bawah akta ini, Lembaga Pengawalan dan Pelesenan
Pencetakan Al-Quran (LPPPQ) telah diwujudkan melalui peruntukan seksyen 3 APTQ 1986.
LPPPQ berperanan untuk menjalankan fungsinya di bawah APTQ 1986 dan lembaga
hendaklah tertakluk kepada kawalan, pengawasan dan arahan Menteri Dalam Negeri.
Keahlian LPPPQ terdiri daripada 15 orang yang mewakili negeri-negeri di Malaysia termasuk
Wilayah Persekutuan serta Ketua Pengarah Jabatan Kemajuan Islam Malaysia (JAKIM),
Jabatan Perdana Menteri. Pelantikan Ahli LPPPQ bagi Wilayah Persekutuan, Melaka, Pulau
Pinang, Sabah dan Sarawak dibuat oleh Duli Yang Maha Mulia Seri Paduka Baginda Yang
di-Pertuan Agong, manakala lain-lain negeri oleh Raja negeri masing-masing.

Akta ini dicadangkan untuk dipinda oleh Lembaga Pengawalan dan Pelesenan
Pencetakan Al-Quran (LPPPQ) bagi menambah baik dan memastikan APTQ 1986 selaras
dengan peredaran waktu dan perkembangan semasa supaya lebih holistik, efisien dan
mantap. Keanggotaan LPPPQ termasuk dari sudut kedudukan LPPPQ yang lebih kemas dan
kukuh serta penguatkuasaan yang lebih wajar dan sesuai.

Mesyuarat Persidangan Ketua-ketua Jabatan/ Majlis Agama Islam Seluruh Malaysia
(PKJ) Ke-93 yang bersidang pada 31 Mac 2014 telah bersetuju dengan cadangan pindaan
dan mencadangkan supaya cadangan pindaan diangkat sembah bagi meminta perkenan
Majlis Raja-raja.

Majlis Mesyuarat Kebangsaan Bagi Hal Ehwal Islam (MKI) yang dipengerusikan oleh
Yang Amat Berhormat Perdana Menteri pada 28 Jun 2016 juga telah bersetuju dengan
cadangan pindaan APTQ 1986, mengesyorkan supaya cadangan pindaan diangkat bagi
perkenan Majlis Raja-raja.

Tuan Yang di-Pertua, cadangan pindaan APTQ 1986 juga telah dibentang dan

dibincangkan dengan kesemua Majlis Agama Islam Negeri (MAIN) dan segala input serta
