DR. 3.10.2022 27

Begitu jugalah dalam kes-kes yang berkaitan dengan AFPDA. Ini memang tetap
merupakan salah satu yang mungkin hanya merupakan satu jenis kerjasama kita yang
berbentuk ketenteraan. Itu pun untuk menjamin keselamatan negara kita dan itu pun
sebagaimana Yang Berhormat maklum hasil daripada apa yang berlaku di mana negara kita
telah dicabar secara ketenteraan di dalam tahun-tahun 60-an yang lalu.

Jadi, ini insya-Allah akan kekal merupakan pegangan dan prinsip kita dan isu
keselamatan dan dasar luar negara kita. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Soalan tambahan Hang Tuah Jaya.

Timbalan Yang di-Pertua [Dato’ Mohd Rashid Hasnon]: Soalan tambahan yang
kedua. Saya tengok sebelah sini tidak ada. Saya pergi sebelah sini. Sila Yang Berhormat
Jerlun.

Dato’ Seri Utama Haji Mukhriz Tun Dr. Mahathir [Jerlun]: Terima kasih Tuan Yang
di-Pertua. Saya ingin bertanya apabila kita lihat sikap hegemoni kuasa-kuasa Barat
khususnya Amerika Syarikat di luar perairan mereka, termasuk di Eropah.

Sekarang perkara yang sama boleh juga berlaku di rantau ASEAN ini dan dengan
wujudnya Nuclear Powered Submarine (AUKUS). Ini adalah satu kumpulan military yang
tentunya boleh mengambil tindakan-tindakan military dalam kawasan perairan kita.

Jadi, saya mendengar jawapan Yang Berhormat Timbalan Menteri sebentar tadi.
Pertamanya saya lihat bahawa ucapan yang Yang Amat Berhormat Perdana Menteri di
UNGA baru-baru ini pun tidaklah betul-betul menekankan soal keamanan dan ZOPFAN di
rantau ini sepertimana yang telah ditekankan oleh Yang Berhormat Timbalan Menteri
sebentar tadi.

Apakah tindakan yang boleh Malaysia ataupun ASEAN ambil sekiranya ZOPFAN kita
ini dilanggar ataupun diabaikan dengan kemasukan kapal-kapal selam Amerika Syarikat dan
UK di dalam perairan kita. Apabila kita lihat bahawa Amerika Syarikat sudah pun memberi
tekanan kepada Malaysia apabila kapal-kapal daripada Rusia ingin berlabuh untuk tujuan
perdagangan sahaja, bukan untuk tujuan military.

Jadi apa kesungguhan yang ditunjukkan oleh Kerajaan Malaysia ini bersama dengan
rakan-rakan ASEAN ini untuk mengelak daripada berkembangnya AUKUS ini.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri.

Dato’ Haji Kamarudin Jaffar: Terima kasih Yang Berhormat Jerlun. Saya fikir sama
juga sentimen sebagaimana yang kita dengar daripada Yang Berhormat Kota Raja tadi iaitu
mengharapkan dan meminta supaya kerajaan memberikan kenyataan dan membuat
pendirian-pendirian yang lebih tegas daripada segi kita sebagai satu negara dan juga dari

segi kita sebagai anggota ASEAN.
