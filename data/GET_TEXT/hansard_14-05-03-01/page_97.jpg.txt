DR. 3.10.2022 92

bahagian-bahagian yang berlainan di Malaysia, dalam kes ini di negeri Sabah. Pindaan-
pindaan lain yang tidak saya nyatakan secara khusus di sini adalah merupakan pindaan kecil
bersifat editorial, dengan izin.

Tuan Yang di-Pertua, demikianlah rang undang-undang yang dikemukakan ini. Saya
yakin rang undang-undang ini akan dapat memantapkan lagi tadbir urus Akta 725 serta
memastikan proses penyerahan kuasa pembekalan elektrik kepada Kerajaan Negeri Sabah
terutamanya yang melibatkan mekanisme FIT dapat dilakukan dengan lancar dan teratur.
Tuan Yang di-Pertua, dengan ini saya mohon mencadangkan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Ada sesiapa yang menyokong?

Timbalan Menteri Tenaga dan Sumber Asli [Datuk Ali anak Biju]: Tuan Yang di-
Pertua, saya mohon menyokong usul ini.

Timbalan Yang di-Pertua [Dato' Mohd Rashid Hasnon]:  Ahli-ahli Yang
Berhormat, masalah di hadapan Majlis ialah rang undang-undang bernama suatu akta yang
meminda Akta Tenaga Boleh Baharu 2011 dibacakan kali yang kedua sekarang dan terbuka
untuk dibahaskan.

Saya ada 14 senarai pembahas dimulai dengan Yang Berhormat Bakri, kemudian
Yang Berhormat Tebrau, Yang Berhormat Parit Buntar, Yang Berhormat Hang Tuah Jaya,
Yang Berhormat Jerlun, Yang Berhormat Bukit Bendera, Yang Berhormat Sepang, Yang
Berhormat Kangar, Yang Berhormat Labuan, Yang Berhormat Seputeh, Yang Berhormat
Kota Melaka, Yang Berhormat Merbok, Yang Berhormat Wangsa Maju dan Yang Berhormat
Padang Serai.

Saya jemput Yang Berhormat Bakri memulakannya, 10 minit.

4.23 ptg.

Puan Yeo Bee Yin [Bakri]: Terima kasih Tuan Yang di-Pertua. Saya menyambut
baik niat kerajaan untuk meneruskan usaha kami untuk penyerahan semula kuasa untuk
pembekalan elektrik kepada Sabah tetapi apa yang saya khuatir ialah di mana akta ini dipinda
untuk memberi Menteri kuasa untuk memberi perintah yang disiarkan dalam warta
menggantung kuat kuasa keseluruhan atau mana-mana peruntukan akta ini di bahagian-
bahagian yang berlainan di Malaysia.

Saya khuatir bahawa apakah jaminan yang di mana seksyen ini digunakan untuk
penyerahan kuasa kepada Sabah sahaja dan bukan untuk salah guna kuasa di tempat-
tempat lain ataupun di seksyen-seksyen lain yang perlu digantungkan. Oleh sebab kita perlu
tahu bahawa terdapatnya prinsip pengasingan kuasa antara legislatif, eksekutif dan
kehakiman. Kuasa Menteri untuk menggantung peruntukan adalah bercanggah dengan
prinsip pengasingan kuasa untuk saya. Jika Menteri boleh menggantung apa-apa peruntukan
akta, tiada makna Parlimen membuat undang-undang.

Kedua ialah Menteri — untuk bidang-bidang yang lain yang bukan penyerahan kuasa,

Menteri sudah ada kuasa di peraturan seksyen 60 dan juga seksyen 63 di mana boleh
