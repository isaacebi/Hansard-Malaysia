DR. 3.10.2022 15

untuk mangsa-mangsa yang dipindahkan ke pusat pemindahan sementara.

Selain itu, NADMA dalam proses mengagihkan sebanyak 62,500 unit kit makanan
manakala sebanyak 127,272 buah collapsible tent atau kita sebut sebagai ‘C-tent’ telah
diagihkan ke seluruh negara. Jawatankuasa Pengurusan Bencana Negeri (JPBN) dan
Jawatankuasa Pengurusan Bencana Daerah (JPBD) juga telah diarahkan untuk bersedia
lebih awal bagi memastikan bantuan bekalan sampai di semua lokasi yang terlibat bagi
mengelakkan keadaan lebih sukar sekiranya jalan terputus dan sebaginya. Sekian, terima
kasih.

Tuan Yang di-Pertua: Terima kasih. Yang Berhormat...

Puan Rubiah binti Wang [Kota Samarahan]: Soalan tambahan.

Datuk Ignatius Darell Leiking [Penampang]: Soalan tambahan.

Tuan Khoo Poay Tiong [Kota Melaka]: Soalan tambahan.

Tuan Yang di-Pertua: Yang Berhormat Kota Samarahan dahulu.

Puan Rubiah binti Wang [Kota Samarahan]: Okey, terima kasih Yang Berhormat
Timbalan Menteri atas jawapan yang diberikan tadi. Saya amat gembira dengan penjelasan
yang begitu detail sekali terutamanya di peringkat daerah, khasnya Jawatankuasa
Pengurusan Bencana Daerah diberi peruntukan RM50,000 untuk pengurusan yang lebih
teratur.

Harapan saya di Sarawak turut menerima peruntukan tersebut. Namun, begitu saya
ingin menarik perhatian, pencerahan daripada Yang Berhormat Timbalan Menteri berkaitan
dengan tahun ini Kerajaan Keluarga Malaysia telah membelanjakan RM2.03 bilion untuk
menyalurkan Bantuan Banjir Keluarga Malaysia yang meliputi bantuan tunai, pembiayaan
dan bantuan komuniti.

Jadi soalan tambahan saya, adakah pihak kerajaan telah merangka pemberian
bantuan yang sama untuk menghadapi kebarangkalian banjir yang dijangka berlaku pada
hujung tahun ini dan adakah kerajaan bercadang untuk memperkenalkan skim perkhidmatan
tambahan susulan kepada mangsa-mangsa banjir seperti bantuan baik pulih rumah yang
rosak, skim diskaun pembelian perabot dan bantuan khairat termasuk di Sarawak
memandangkan kawasan-kawasan banjir dan mangsa-mangsa banjir hampir setiap tahun
orang yang sama.

Mereka sebenarnya mengalami kerugian yang besar setiap tahun. Kalau boleh
dipertimbangkan kembali permohonan skim tambahan ini khususnya untuk Sabah dan
Sarawak. Terima kasih.

Datuk Mastura binti Tan Sri Dato’ Mohd Yazid: Terima kasih Tuan Yang di-Pertua,
terima kasih Yang Berhormat Kota Samarahan. Sememangnya setiap apa sahaja bantuan
yang diselaraskan mesti meliputi Sarawak dan kita juga mengambil kira hot spot-hot spot
yang berada di Sarawak. Jadi, persediaan lebih awal dibuat dan penambahan-penambahan
perangkaan mengikut permintaan daripada peringkat daerah tersebut juga diambil kira Yang

Berhormat.
