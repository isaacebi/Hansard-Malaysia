DR. 3.10.2022 98

pun, takut terbantut di sana kerana tidak ada connection between the purpose in the first
place. This exist for what purpose?
Oleh sebab itu, saya mohon mencadangkan, Tuan Yang di-Pertua. Terima kasih.
Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Parit Buntar. Seterusnya saya jemput Yang Berhormat Hang Tuah Jaya. Tidak

ada di dalam Dewan. Saya jemput Yang Berhormat Jerlun.

4.45 ptg.

Dato’ Seri Utama Haji Mukhriz Tun Dr. Mahathir [Jerlun]: Terima kasih Tuan Yang
di-Pertua kerana membenarkan saya untuk turut bahas pindaan rang undang-undang ini
ataupun kedua-dua akta ini.

Pertamanya, saya ingin menyatakan bahawa saya lihat bahawa dengan pindaan ini,
Menteri akan mempunyai kuasa yang agak besar untuk menukar atau menggantung mana-
mana peruntukan akta. Adakah ini boleh dilakukan sehingga memberi kesan kepada daya
niaga pihak swasta yang mengoperasikan independent power plant (IPP)? Jadi, itu satu
kebimbangan.

Seterusnya, saya lihat bahawa kedua-dua Akta SEDA atau Sustainable Energy
Development Authority dan juga Akta Tenaga Boleh Baharu (TBB) ini, ternampak tidak
menyeluruh.

Kita tahu bahawa Kerajaan Malaysia menggalakkan pembinaan mini hidro sebagai
sumber yang bersih bagi mengurangkan kegunaan diesel dan arang batu. Namun, ini
memerlukan kerjasama kerajaan negeri kerana lokasi mini hidro ini mestilah di aliran sungai
dan juga tasik. Oleh kerana peruntukan akta ini nampaknya agak kurang jelas, maka ada
negeri-negeri yang ambil kesempatan, contohnya untuk mengenakan caj bagi setiap kubik
meter air yang digunakan untuk menjana tenaga melalui hidro mini.

Contohnya di Perak, cajnya 11 sen bagi setiap meter kubik. Maka, projek menjadi
tidak ekonomik. Ada negeri pula yang mengenakan caj pukal setiap tahun lebih kurang
RM10,000, ada yang sampai RM30,000 setahun. Saya lihat ini lebih bersifat komersial.

Apabila caj yang dikenakan itu tidak economical, maka swasta yang mengusahakan
itu tentunya tidak akan meneruskan dengan perbelanjaan kapital membina hidro-hidro mini
ini. Maka, semua pihak rugi akibat daripada pengenaan caj yang tidak economical. Pihak
pemaju akan rugi kerana tidak dapat berniaga. Kerajaan negeri pun tidak dapat hasil. Negara
juga rugi kerana tidak dapat tenaga yang boleh diperbaharu. Dan juga, pengguna tidak dapat
sumber tenaga tambahan.

Maka, oleh sebab itu, saya lihat bahawa Akta SEDA dan Akta TBB ini perlulah
diselaraskan dengan kerajaan negeri. Sepatutnya tujuan wujudnya akta-akta ini adalah untuk
mempermudah di semua peringkat. Maka, penyelarasan di antara rang undang-undang di
peringkat persekutuan dan juga negeri ini, saya rasa sangat diperlukan supaya perkara-
perkara seperti ini tidak berbangkit.
