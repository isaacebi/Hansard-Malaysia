DR. 3.10.2022 58

mengenai kebajikan anggota-anggota polis yang akan ditugaskan untuk menangani
permasalahan ini.

Dengan pindaan kepada RUU ini, maka tugasan polis akan semakin berat dan
mencabar. Justeru, aspek kebajikan anggota polis, termasuk soal perjawatannya, isu
perumahannya, kemudahan peralatan serta gaji pokok anggota polis juga mesti diberi
perhatian oleh kerajaan sepanjang masa.

Di Parlimen saya misalnya, ada balai polis yang sudah lama bangunannya dan tidak
pernah pun diubahsuai ataupun dibesarkan untuk menampung tambahan anggota-anggota
baharu disebabkan oleh tugasan yang banyak. Termasuk juga tugas-tugasan yang akan
dilaksanakan apabila RUU ini berkuat kuasa, maka anggota-anggota polis ini harus ditambah.

Saya juga inginkan kerajaan memberikan perhatian kepada kebajikan mereka iaitu
daripada segi tempat tinggal mereka. Oleh kerana saya pernah melihat dan masuk ke
kuarters mereka, di mana tempat mereka tinggal ini sangat-sangat tidak selesa dan ini saya
rasa akan membawa mereka terasa tertekan. Jadi, aspek kesihatan mental anggota-anggota
polis ini juga perlu ditangani oleh kerajaan secepat mungkin dan seawal mungkin agar
kejadian-kejadian yang tidak diingini tidak berlaku.

Tuan Yang di-Pertua, saya dengan ini menyokong RUU ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Papar. Seterusnya, saya menjemput Yang Berhormat Batu Kawan. Sila, lima

minit.

12.56 tgh.

Puan Kasthuriraani a/p Patto [Batu Kawan]: Terima kasih Tuan Yang di-Pertua
atas peluang untuk Batu Kawan mengambil bahagian dalam membahaskan pindaan kepada
Kanun Keseksaan untuk menjenayahkan kelakuan menghendap atau, dengan izin, to
criminalize stalking. Saya telah membawa perkara ini ke Dewan Rakyat hampir lapan tahun
lalu. Setelah bersilih ganti Perdana Menteri dan Menteri di Jabatan Perdana Menteri,
mendiang Datuk V.K Liew di bawah Pakatan Harapan yang, dengan izin, started the ball
rolling, sehinggalah Menteri dan Timbalan Menteri hari ini. Yang Berhormat Santubong dan
Yang Berhormat Masjid Tanah merealisasikannya dengan sokongan dan persetujuan
Jabatan Peguam Negara, PDRM, NGO seperti Woman's Aid of Organisation dan ramai lagi
yang telah bertungkus-lumus berjuang untuk memastikan menghendap menjadi satu jenayah
di Malaysia.

Beberapa tahun yang lepas, seorang bekas suami telah menghendap bekas isterinya
di tempat kerja bekas isterinya sehingga bekas isteri tersebut beberapa kali bertukar tempat
kerja. Kesudahan kepada kisah ini ialah si bekas suami telah datang ke tempat terakhir beliau
bekerja di sebuah firma guaman di Kuala Lumpur, menembaknya dan telah membunuh diri
di tempat tersebut. Namun pada masa itu, ia tidak lagi- belum lagi dikategorikan sebagai satu

jenayah menghendap.
