DR. 3.10.2022 39

disahkan penerimaan pada keesokannya, iaitu memohon supaya Yang Amat Berhormat
Perdana Menteri sendiri mengemukakan usul khas langkah-langkah kerajaan untuk
menangani krisis kenaikan harga barang dan juga kejatuhan mata wang negara yang
menjejaskan kehidupan rakyat.

Sekiranya Yang Amat Berhormat Perdana Menteri tidak bersedia mengemukakan,
saya mohon supaya Yang Amat Berhormat Perdana Menteri memberi laluan kepada Ketua
Pembangkang mengemukakan usul berkenaan.

Tidak ada keputusan muktamad oleh Yang Amat Berhormat Perdana Menteri.

Maka pada 30 September 2022, saya telah menulis kepada Tuan Yang di-Pertua dan
disahkan penerimaannya, supaya Dewan membincangkan permasalahan ekonomi yang
melibatkan krisis kenaikan harga barang dan kejatuhan parah mata wang negara yang telah
menjejaskan kehidupan rakyat dan isu ini teramat memberi kesan kepada rakyat dan negara.

Jadi, saya pohon persetujuan Tuan Yang di-Pertua kerana keadaan, seperti mana
telah kita tekankan, merudumnya pertukaran kadar mata wang ringgit sekarang ini dan juga
kos sara hidup yang meningkat dan ini ditambah dengan beberapa isu seperti aliran modal
keluar dalam tempoh yang terdekat yang saya sebutkan itu terlalu tinggi, RM123 bilion
ketimbang aliran masuk. Ini ada kaitan juga dengan jaminan Yang Amat Berhormat Perdana
Menteri akan adakan siasatan rapi tentang pengaliran luar termasuk Pandora Papers yang
sampai sekarang tidak ada keputusan dan maklumat lanjut.

Saya tekankan ini, Tuan Yang di-Pertua, dan minta Tuan Yang di-Pertua berikan
perhatian. Kerana kalau katakan ini boleh dibincangkan dan dibahaskan dalam Belanjawan,
yang saya boleh jangka jawapannya, Belanjawan ini unjuran pendapatan tahun depan dan
belanjawan tahun depan. Yang saya kemukakan ialah permasalahan sekarang dan yang
dikemukakan sebelumnya. Wang beratus bilion ringgit dibawa keluar oleh pemimpin
sekarang dan dahulu dan tidak ada siasatan. Kemudian, kita bicara beberapa ratus ringgit
untuk orang-orang miskin yang dikemukakan oleh kerajaan.

Jadi, hal yang pokok iaitu pengurusan dana dan pengaliran keluar simpanan wang
besar oleh pemimpin-pemimpin sekarang dan lalu tidak disiasat. Dan ini, bagi saya, ada
kaitan dengan peningkatan kos sara hidup dan merudumnya Ringgit yang akan menjejaskan
kehidupan rakyat.

Jadi, saya mohonlah supaya Tuan Yang di-Pertua bertegas memberi laluan supaya
Ahli-ahli Dewan membahaskan hari ini juga dan kemudian dijawab oleh Yang Amat
Berhormat Perdana Menteri.

Tuan Yang di-Pertua: Terima kasih Yang Berhormat Ketua Pembangkang. Saya
mengaku terima sesalinan surat Yang Berhormat kepada Yang Amat Berhormat Perdana
Menteri mengenai usul yang hendak difailkan. Saya juga menerima usul Yang Berhormat
Ketua Pembangkang bertarikh 30 September 2022 untuk membincangkan masalah yang
berbunyi berikut— saya petik—

“Bahawa Dewan yang bersidang pada hari ini membincangkan

permasalahan ekonomi yang melibatkan krisis kenaikan harga barang dan
