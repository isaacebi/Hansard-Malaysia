DR. 3.10.2022 14

3. Datuk Hajah Rubiah binti Haji Wang [Kota Samarahan] minta Perdana Menteri
menyatakan status Jawatankuasa Pengurusan Bencana Daerah di seluruh negara bagi
menghadapi kemungkinan bencana banjir pada hujung tahun ini.

Timbalan Menteri di Jabatan Perdana Menteri (Tugas-tugas Khas)[Datuk
Mastura binti Tan Sri Dato’ Mohd Yazid]: Terima kasih Tuan Yang di-Pertua, terima kasih
Yang Berhormat Kota Samarahan. Tuan Yang di-Pertua, saya memerlukan sedikit masa
untuk menjawab persoalan ini. Izinkan saya.

Tuan Yang di-Pertua: Ya.

Datuk Mastura binti Tan Sri Dato’ Mohd Yazid: Terima kasih. Tuan Yang di-Pertua,
Yang Berhormat, bagi menghadapi sebarang kemungkinannya berlaku bencana khususnya
banjir, status Jawatankuasa Pengurusan Bencana Daerah adalah seperti berikut.

Untuk memastikan Jawatankuasa Pengurusan Bencana Daerah (JPBD) berada
pada tahap yang optimum, Yang Berbahagia Tan Sri Ketua Setiausaha Negara akan
mempengerusikan Task Force Persediaan Menghadapi Monsun Timur Laut 2022/2023.
Mesyuarat task force akan diadakan secara berkala sehingga MTL bermula dan seterusnya.

Seramai 76,336 orang pegawai dan anggota agensi tindak balas semua peringkat
termasuk peringkat daerah berada dalam keadaan siap siaga sepenuhnya. Semua aset
berjumlah 22,622 meliputi darat, air, udara, perubatan dan lain-lain. Daripada aspek
pemantauan dan amaran awal, pihak Jabatan Pengairan dan Saliran (JPS) telah bersedia
dengan 1,312 buah stesen telemetri hujan dan aras air, 526 buah siren amaran banjir dan
1,571 buah tolok lurus sedia serta 184 buah pam bergerak.

Sebanyak RM50,000 diperuntukkan kepada setiap daerah. Manakala peruntukan
berjumlah RM1.08 juta disalurkan kepada lapan agensi tindak balas sebanyak RM100,000
bagi setiap agensi. NADMA juga menyalurkan peruntukan sebanyak RM30,000 bagi
pembekalan dua buah bot fiber berenjin untuk setiap daerah berserta jaket keselamatan.
Jawatankuasa Pengurusan Bencana Negeri akan melaksanakan perolehan bot tersebut.

Bagi pengurusan mangsa, Jabatan Kebajikan Masyarakat menyediakan sebanyak
6,010 buah pusat pemindahan sementara (PPS) di seluruh negara untuk menempatkan
seramai 1,620,855 orang mangsa yang dijangka. Pihak JKM juga bersiap siaga
memaksimumkan facility penyimpanan bantuan bencana di seluruh negara di lapan buah
depot simpanan keperluan bencana di seluruh negara yang menjadi stor utama penyimpanan
bekalan. Sebanyak 140 buah stor bencana di peringkat negeri dan daerah, termasuk 53 buah
mini depot kontena. Selain daripada itu, JKM juga mempunyai sebanyak 140 buah stor
bencana di peringkat negeri dan daerah termasuk 53 buah mini depot atau kita sebut
‘kontena’.

Bagi memastikan bekalan barang keperluan bencana mencukupi terutama di
kawasan berisiko tinggi terputus hubungan apabila berlaku bencana, sebanyak 518 buah
pangkalan hadapan telah disediakan. Ketua komuniti dan jawatankuasanya akan diberikan
tanggungjawab untuk menyelaras pangkalan hadapan ini dengan penyeliaan oleh pegawai
kebajikan masyarakat daerah berkenaan. JKM juga akan menyediakan makanan retort dalam
tempoh 24 jam pertama dan lain-lain barangan keperluan khas bayi, warga emas dan OKU
