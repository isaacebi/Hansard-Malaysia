DR. 3.10.2022 103

Setakat yang saya tahu program ini telah ditamatkan, maksudnya tidak ada lagi permohonan
baharu. Jadi permohonan yang ada, yang saya lihat dalam rujukan saya ini sangat sedikitlah.
Kita hanya ada ratusan sahaja pemohon yang lama.

Jadi saya hendak tanya kenapa program ini tidak diteruskan? Adakah ia dinilai gagal
sedangkan bagi saya ia jauh lebih baik berbanding pemberian subsidi elektrik. Tadi sahabat
saya dari Jerlun mencadangkan insentif. Saya juga ingin mencadangkan insentif berkaitan ini
daripada kita memberikan subsidi elektrik dalam bentuk pengurangan bil semata-mata.
Adalah lebih baik kita menjadikan insentif untuk mereka beralih kepada TBB. Jadi
memudahkan pengenalan renewable energy kepada rakyat yang terbanyak.

Jadi, oleh kerana masa saya singkat saya akan sambung lagi perbahasan mengenai
topik yang sama dalam RUU yang seterusnya nanti. Insya-Allah. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kangar. Seterusnya saya menjemput Yang Berhormat Labuan tidak ada, tetapi

diganti oleh Yang Berhormat Kota Belud. Sila, lima minit.

5.03 ptg.

Puan Isnaraissah Munirah binti Majilis @ Fakharudy [Kota Belud]: Bismillahi
Rahmanir Rahim. Tuan Yang di-Pertua, tadi Yang Berhormat Menteri memaklumkan bahawa
pindaan ini adalah bagi memberi kuasa untuk Yang Berhormat Menteri menggantung
peruntukan-peruntukan dua RUU, iaitu Akta 725 dan Akta 726 yang sebelum ini terpakai
untuk seluruh Malaysia.

Pertama, saya bersetuju dengan Yang Berhormat Bakri tadi. Kemungkinan salah
guna kuasa boleh berlaku apabila pindaan bersifat umum ini dibuat. Saya juga mohon
penjelasan dan jaminan daripada kerajaan bahawa perkara ini tidak akan berlaku.

Kedua, saya lihat akta ibu iaitu Seksyen 1(2) subseksyen A dan C yang ada
disebutkan Malaysia. Mohon Yang Berhormat Menteri jelaskan, mengapa kita tidak
meletakkan selepas perkataan Malaysia, perkataan kecuali Sabah dan Sarawak. Hal ini
sebab saya berpandangan jika ini dilakukan ia akan lebih jelas dan objektif kerajaan untuk
mengembalikan semula hak-hak Sabah seperti yang termaktub dalam Perjanjian Malaysia
1963.

Terakhir, mungkin ini berkaitan dengan penyerahan SSB kepada Kerajaan Sabah.
Saya mohon Yang Berhormat Menteri jelaskan di sini garis masa sebenar penyerahan ini
dapat dilakukan sepenuhnya dan apakah jaminan kerajaan bahawa tarif elektrik di Sabah
tidak akan melebihi purata nasional apabila penyerahan ini berlaku.

Saya juga ingin mengetahui bahawa sekiranya selepas SSB itu diserahkan
sepenuhnya kepada Kerajaan Sabah oleh Kerajaan Persekutuan. Adakah kerajaan akan
meneruskan geran, pinjaman dan subsidi untuk meningkatkan kualiti perkhidmatan bekalan
elektrik di Sabah? Mungkin pada lima tahun pertama ataupun sebagai contoh tempoh masa

yang dianggap sesuai oleh Kerajaan Persekutuan. Terima kasih.
