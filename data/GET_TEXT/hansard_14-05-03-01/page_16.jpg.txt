DR. 3.10.2022 11

Dato’ Sri Mustapa bin Mohamed: Terima kasih Tuan Yang di-Pertua, terima kasih
Yang Berhormat Port Dickson. Kerajaan sedar bahawa kerajaan menghadapi cabaran dalam
masa COVID-19 dan juga pasca COVID-19 dan kini kenaikan harga. Sebagai makluman,
sebelum COVID-19, kadar kemiskinan 5.6 peratus dan semasa COVID-19, 8.4 peratus.
Apabila ekonomi dibuka semula pada bulan April tahun lalu dan apabila kadar pertumbuhan
meningkat, bila kadar pengangguran turun daripada 5.3 peratus pada bulan Mei 2020 kepada
3.7 peratus pada bulan Ogos yang lalu, kita dapati bahawa sudah pasti kadar kemiskinan dan
miskin tegar turun daripada angka tinggi 8.4 peratus semasa COVID-19. Itu yang pertama.

Ya, betul semasa COVID-19 meningkat dengan ketara tetapi selepas COVID-19,
ekonomi dibuka, maka berlaku penurunan. Sebagai contoh, salah satu daripada angka yang
digunakan untuk mengira miskin tegar ini ialah e-Kasih oleh ICU, Jabatan Perdana Menteri.
Setahun lalu, angkanya 262,000 miskin tegar. Hari ini, 15 September 2022, angkanya adalah
130,000. Makna, penurunan yang ketara. Ini ada kaitan dengan pembukaan ekonomi, dah
boleh kerja semula, pengangguran turun. Itu yang pertama.

Yang keduanya, apabila inflasi berlaku. Sekarang ini yang terkini, pada bulan Ogos
ialah 4.7 peratus berbanding 4.4 peratus pada bulan Julai. Maka kerajaan sedar bahawa
sebahagian rakyat rasa tertekan khususnya B40. Itu sebabnya kita teruskan subsidi. Subsidi
petrol, minyak masak untuk 1kg, 3kg, 4kg dan 5kg. Kita adakan Jualan Murah Keluarga
Malaysia.

Ini adalah langkah-langkah yang membolehkan kerajaan menjual ataupun pekedai
menjual barang tertentu dengan diskaun 20 peratus. Harganya murah. Sebanyak 639 DUN
sudah pun melaksanakan program ini akan diteruskan sehingga hujung tahun. Jadi, langkah-
langkah yang diambil untuk meringankan beban rakyat dan dalam Belanjawan, mungkin
langkah-langkah seterusnya akan diumumkan oleh kerajaan. Terima kasih.

Dato’ Seri Anwar bin Ibrahim [Port Dickson]: Inflasi makanan, 7.2 peratus. Jadi,
bantuan itu tidak membantu. Oleh sebab itu saya minta penjelasan perubahan dasar yang
lebih berkesan.

Dato’ Sri Mustapa bin Mohamed: Ya, betul angka-angka bagi bulan Ogos, inflasi
naik 4.7 peratus. Makanan 7.2 peratus. Sebahagian besar kenaikan itu ialah makanan
dipanggil luar rumah. Makanan ada dua, nombor satu ialah makanan di rumah. Luar rumah,
kita dapati 8.4 peratus. Antaranya nasi campur, roti canai. Itu antaranya. Angka-angka ini
diterbitkan oleh Jabatan Perangkaan. Jadi, langkah yang lebih berkesan antara yang kita
ambil hari ini adalah Program Miskin Tegar yang saya sendiri memantaunya. Kita sudah
melaksanakan, 70 lokaliti sudah selesai. 110 lokaliti lagi akan kita pilih dalam masa dua ke
tiga minggu lagi melibatkan seluruh negara. Banyak di Sabah dan Sarawak termasuklah
Orang Asli dan ini adalah antara langkah jangka panjang dan jangka pendek yang telah
dilaksanakan oleh kerajaan.

Sudah pasti langkah-langkah untuk mengurangkan ketirisan seperti yang disebutkan
oleh Yang Berhormat Port Dickson tadi, ini satu perkara yang diambil berat oleh kerajaan.

Delivery, maknanya penyampaian dasar-dasar kerajaan lebih berkesan. Ini juga yang kita
