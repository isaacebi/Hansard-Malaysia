DR. 3.10.2022 9

Jadi dengan lain perkataan, bagi hutang langsung Kerajaan Pusat, kesan
kemerosotan sedikit nilai Ringgit itu kepada bayaran hutang Kerajaan Pusat secara langsung
adalah kecil kerana kira-kira kurang 5 peratus daripada jumlah hutang Kerajaan Persekutuan
adalah dalam Dolar Amerika. Kebanyakan hutang Kerajaan Persekutuan adalah dalam
Ringgit Malaysia, khususnya Treasury Bills, dan juga Government Securities. Terima kasih,
Tuan Yang di-Pertua.

Tuan Yang di-Pertua: Seterusnya Yang Berhormat Dato’ Seri Anwar bin Ibrahim.
Silakan.

2. Dato’ Seri Anwar bin Ibrahim [Port Dickson] minta Perdana Menteri menyatakan,
perangkaan terkini butiran kategori pendapatan berkenaan isi rumah mengikut kategori B40,
M40, T20 menurut pecahan tahun 2019, 2020, 2021 dan 2022.

Menteri di Jabatan Perdana Menteri [Ekonomi] [Dato’ Sri Mustapa bin
Mohamed]: Tuan Yang di-Pertua, terima kasih Yang Berhormat Port Dickson. Nasib saya
hari ini, saya dua soalan, satu dan dua. Terima kasih atas peluang memberi saya sedikit
pencerahan.

Tuan Yang di-Pertua, untuk makluman Yang Berhormat Port Dickson, kerajaan
membuat pengelasan kumpulan pendapatan bagi menggubal Dasar Membantu Kumpulan
Miskin dan Kumpulan Rentan melalui penyampaian bantuan dan perkhidmatan. Pengelasan
kumpulan pendapatan-pendapatan ini mula diperkenalkan oleh Bank Dunia pada September
tahun 1972- sudah lama, sudah 50 tahun, dengan keutamaan kepada kumpulan B40.

Setiap negara menggunakan kaedah pengelasan kumpulan pendapatan tersendiri
umpamanya Amerika Syarikat, Korea Selatan, Singapura menggunakan B20, M60 dan T50.
Thailand menggunakan D50, M40 dan T10. Kita di Malaysia menggunakan B40, M40 dan
T20- berdasarkan pendapatan isi rumah. Dan ia bukan merujuk kepada pendapatan individu.

Jadi mengikut klasifikasi terkini, B40 yang meliputi 2.91 juta isi rumah pendapatan
kurang daripada RM4,850; M40 antara RM4,050 kepada RM10,959 - melibatkan 2.91 isi
rumah; seterusnya T20 pendapatan lebih daripada RM10 ribu pendapatan isi rumah lebih
daripada RM10,960, meliputi 1.46 juta isi rumah.

Pengelasan kumpulan berdasarkan pendapatan ini penting untuk kerajaan
menyalurkan bantuan secara bersasar, umpamanya Bantuan Keluarga Malaysia kepada isi
rumah berpendapatan RM5,000 ke bawah; Peranti Siswa oleh Kementerian Komunikasi dan
Multimedia, juga B40 yang di IPT; Bantuan Kanak-kanak dan Bantuan Orang Tua oleh
Jabatan Kebajikan Masyarakat dan Rancangan Makanan Tambahan. Jadi ini antara bantuan-
bantuan bersasar yang digunakan berdasarkan kepada pengelasan B40.

Tuan Yang di-Pertua, komponen isi rumah B40, M40, T20 juga boleh diklasifikasikan
selanjutnya kepada kelompok-kelompok yang 10 peratus B1, B2, B3, B4, M1, M2, M3, M4,
T1, T2 umpamanya bagi B1 yang paling miskin pendapatannya RM2,500 sebulan isi rumah
ke bawah. Bagi T2 yang tertinggi pendapatan isi rumah RM15,040.

Pada masa ini untuk makluman Yang Berhormat ’Permatang Pauh’, Jabatan
Perangkaan sedang melaksanakan survey pendapatan dan kemudahan...
