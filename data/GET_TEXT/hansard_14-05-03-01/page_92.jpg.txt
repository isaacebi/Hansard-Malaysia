DR. 3.10.2022 87

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Puchong. Sila.

Datuk Wira Hajah Mas Ermieyati binti Samsudin: Buat masa ini, sebagaimana
yang telah termaktub di bawah pindaan ini, hanya itu sahaja yang diperuntukkan untuk proses
bagaimana untuk pihak mahkamah mengambil tindakan ataupun memberikan penyelesaian
kepada kes ini.

Yang Berhormat Puchong tadi juga ada bertanyakan tentang mahkamah ada kuasa
ataupun tidak untuk extend atau memanjangkan tempoh perintah perlindungan selepas
bicara dan jawapannya tidak. Mahkamah tidak ada kuasa untuk melanjutkan sebab saya pun
dah sebut tadi, tidak ada melanjutkan perintah perlindungan bagi kes yang telah pun
dijatuhkan hukuman.

Saya nak pergi kepada apa yang dibangkitkan oleh Yang Berhormat Setiu. Yang
Berhormat Setiu ada bertanyakan apakah proses untuk memohon protection order yang
panjang dan juga rumit. Apakah langkah-langkah yang akan diambil bagi memastikan
mangsa mendapat perlindungan secukupnya pada masa yang diperlukan? Bolehkah time
frame ditetapkan bagi mendapat protection order secepat mungkin contohnya dalam masa
24 jam?

Untuk makluman Yang Berhormat, perintah perlindungan boleh dipohon sebaik
sahaja pelaku stalking disiasat oleh pihak polis dan mangsa stalking akan dapat perlindungan
sebaik sahaja perintah perlindungan diperolehi oleh mangsa. Rang undang-undang ini
memperuntukkan permohonan bagi memohon perintah perlindungan di bawah seksyen
98(A)(1) yang boleh dipohon secara ex parte dan permohonan tersebut boleh dimohon oleh
mangsa, wakil mangsa dan juga penjaga bagi kanak-kanak ataupun OKU di bawah seksyen
98(A) sub 2.

Saya juga ingin menyentuh tentang perkara yang telah dibangkitkan oleh Yang
Berhormat Hang Tuah Jaya walaupun beliau tak ada di sini sebab tadi dia ada sebut tentang
perkara ini. Yang Berhormat Hang Tuah Jaya menyatakan bahawa perintah perlindungan
interim sebagaimana di bawah Akta Keganasan Rumah Tangga 1994 [Akta 521] yang boleh
melindungi mangsa keganasan rumah tangga sehingga selesai penyiasatan kes dan
mencadangkan agar peruntukan yang serupa diadakan di bawah Kanun Prosedur Jenayah.

Untuk makluman Yang Berhormat, perintah perlindungan di bawah RUU ini
sebenarnya adalah memadai untuk memberikan perlindungan kepada mangsa dalam kes-
kes mengendap, perintah perlindungan di bawah peruntukan seksyen 98(A)(1) Kanun
Prosedur Jenayah boleh dipohon sebaik sahaja pelaku menghendap disiasat oleh pihak polis.
Perintah perlindungan yang diberikan kepada mangsa perlakuan menghendap akan berkuat
kuasa sehingga selesainya penyiasatan kes yang dijalankan di bawah pindaan 507(A) atau
sehingga selesai prosiding jenayah di mahkamah.

Peruntukan ini sama, hampir serupa dengan peruntukan seksyen 4 Akta 521
berkenaan dengan perintah perlindungan interim. Saya rasa itu sahaja Yang Berhormat.

Sekian, terima kasih.
