DR. 3.10.2022 64

beberapa cadangan telah dibentangkan oleh Ahli-ahli Parlimen. Saya hanya hendak tambah
satu lagi iaitu berkenaan dengan memanjangkan tempoh berkuat kuasa_ perlindungan
stalking. Ini adalah penting kerana kalau kita lihat Kanun Tatacara Jenayah, seksyen 96A(1)
dalam ayat terakhir seksyen ini.

Bolehkah saya harap menambahkan satu ayat juga dengan izin, “and maybe
extended for an additional period where the court is satisfied and such extension is necessary
for the protection and personal safety of the protected person or persons”.

Tambahan ini akan mengutamakan keselamatan mangsa, memberi protection order
kepada mangsa dengan izin dan mahkamah harus diberi budi bicara untuk memanjangkan
tempoh berkuat kuasa perintah perlindungan jika diperlukan. Satu lagi sebab ialah apabila
kita memanjangkan tempoh ini, ia adalah selaras dengan Akta Keganasan Rumah Tangga
yang memberikan perintah perlindungan selama 12 bulan. Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Petaling Jaya. Dipersilakan Yang Berhormat Tebrau.

Tuan Haji Yusuf bin Abd Wahab [Tanjong Manis]: Yang Berhormat Tebrau tidak
ada.

Dato’ Ramli bin Dato’ Mohd Nor [Cameron Highlands]: Jika Yang Berhormat
Tebrau tidak ada di dalam Dewan, dipersilakan Yang Berhormat Padang Rengas. Yang
Berhormat Padang Rengas juga tiada. Saya mempersilakan Yang Berhormat Menteri.

Silakan. Yang Berhormat Menteri menjawab 20 minit.

2.47 ptg.

Timbalan Menteri di Jabatan Perdana Menteri (Parlimen dan Undang-undang)
[Datuk Wira Hajah Mas Ermieyati binti Samsudin]: Tuan Yang di-Pertua, terlebih dahulu
saya mengambil kesempatan ini untuk mengucapkan ribuan terima kasih kepada semua Ahli-
ahli Yang Berhormat yang telah pun mengambil bahagian dalam sesi perbahasan Rang
Undang-undang Kanun Keseksaan (Pindaan) bagi tahun 2022.

Segala cadangan serta pandangan oleh Ahli-ahli Yang Berhormat itu amat kami
hargai dan akan diberi perhatian yang sewajarnya. Ada juga yang berjumpa dengan saya di
luar Dewan walaupun mereka tidak berbahas tetapi mereka juga melahirkan rasa sokongan
dan juga memberikan perhatian kepada perkara yang ingin dipinda ini.

Tuan Yang di-Pertua, Ahli Yang Berhormat daripada Segambut dan juga Yang
Berhormat Batu Kawan telah pun mencadangkan mengenai dua perkara yang perlu
diperkukuhkan bagi Rang Undang-undang Kanun Keseksaan (Pindaan) iaitu bagi tahun 2022
iaitu supaya dimasukkan perkataan “continuously” selepas perkataan “repeatedly” dalam
seksyen 507(1) bagi mengambil kira perbuatan stalking dilaksanakan secara berterusan.

Untuk makluman Ahli Yang Berhormat, peruntukan yang dicadangkan telah pun
mengambil kira aspek ini dengan memasukkan perkataan “repeatedly” di bawah subseksyen
507A subseksyen (1) Akta 574.
