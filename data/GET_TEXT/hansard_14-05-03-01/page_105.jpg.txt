DR. 3.10.2022 100

4.52 ptg.

Tuan Wong Hon Wai [Bukit Bendera]: Terima kasih Tuan Yang di-Pertua. Saya
turut ingin menyertai perbahasan berkenaan dengan RUU Pindaan Akta Tenaga Boleh
Baharu 2011. Seperti dalam mukadimah akta tersebut bertujuan untuk mewujudkan dan
melaksanakan sistem tarif galakan bagi meningkatkan penjana tenaga dari sumber tenaga
boleh baharu.

Tadi Yang Berhormat Menteri telah menyebut dan saya rasa kita jelas dengan tujuan
pindaan ini. Akan tetapi apa yang saya ingin sebut - tadi Yang Berhormat Menteri menyatakan
bahawa berdasarkan semangat MA63, betul? Itu seperti yang dinyatakan tetapi saya juga
ingin membangkitkan Dasar Tenaga Negara (DTN) seperti Yang Berhormat Bakri kata,
seperti Yang Berhormat Jerlun menyebut Dasar Tenaga Negara 2022-2040 yang baru-baru
ini telah dilancarkan dokumen 73 muka surat ini menyatakan antara lain penubuhan Majlis
Tenaga Negara (MTN) dan cadangan MTN ini tiada disebut keanggotaan dari negeri-negeri.

Apabila kita ada majlis-majlis seperti Majlis Air Negara, Majlis Perancang Fizikal
Negara dan Majlis Tanah Negara ada disebut perwakilan negeri-negeri supaya negeri-negeri
boleh memberikan pandangan mereka, semangat persekutuan.

Akan tetapi dalam Dasar Tenaga Negara yang baru-baru ini dilancarkan, tidak
disebut pun dan saya hairan kenapa tiada satu harmonization daripada segi itu kerana dalam
Dasar Tenaga Negara adalah di bawah Jabatan Perdana Menteri dan TBB di bawah pula
KeTSA. Itulah satu perkara pokok yang saya nampak kelemahan Dasar Tenaga Negara yang
baru-baru ini dilancarkan.

Sebagai wakil dari Bukit Bendera, Pulau Pinang saya ingin sebut perkara itu kerana
semangat persekutuan tidak diberikan perhatian dan saya ingin juga seperti rakan-rakan saya
tadi menyatakan bahawa apabila kerajaan melancarkan tatkala Eropah dan bahagian dunia
lain menghadapi energy crisis, adalah penting juga kita membuat perancangan jangka
panjang untuk memastikan tiga perkara.

Sekuriti tenaga, sekuriti iklim (climate security) dari segi kelestarian alam sekitar serta
bekalan tenaga mampu bayar (affordable). Sektor tenaga menjadi sumber utama pendapatan
fiskal bagi perbendaharaan negara. Petroleum dan gas 31 peratus kepada pendapatan fiskal
negara.

Transformasi sektor tenaga sedang berlaku anjakan daripada sumber berasaskan
fosil bagi pengeluaran dan penggunaan kepada sumber tenaga boleh baharu dan mampan.
Saya nampak DTN merangkumi kesemua sumber tenaga boleh baharu sama ada hidro,
solar, biotenaga dan sumber-sumber lain tenaga baharu dan juga tidak boleh diperbaharui
seperti minyak, gas asli dan juga arang batu.

Mempunyai aspirasi yang besar dalam DTN ini, negara rendah karbon menjelang
tahun 2040 tetapi antara lain salah satu dinyatakan tiada lagi stesen jana kuasa arang batu
baharu dan meningkatkan sumber sumbangan TBB. Pelepasan gas rumah kaca sifar bersih
pada tahun 2050.
