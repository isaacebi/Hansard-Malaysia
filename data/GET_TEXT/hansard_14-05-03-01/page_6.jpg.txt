DR. 3.10.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KETIGA
Isnin, 3 Oktober 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

PEMASYHURAN DARIPADA TUAN YANG DI-PERTUA

TATACARA PELAKSANAAN PERSIDANGAN PARLIMEN

Tuan Yang di-Pertua: Assalamualaikum warahmatullahi wabarakatuh. Salam
sejahtera dan selamat pagi semua.

Ahli-ahli Yang Berhormat, seperti mana Ahli-ahli Yang Berhormat sedia maklum,
Mesyuarat Ketiga, Penggal Kelima, Parlimen Keempat Belas bersidang mulai hari ini, 3
Oktober sehingga 29 November 2022 iaitu selama 32 hari. Bagi memastikan Mesyuarat
Ketiga ini dapat dilaksanakan dalam keadaan lancar dan selamat, surat edaran Tatacara
Pelaksanaan Persidangan Parlimen bagi Ahli Parlimen dan Pegawai Pengiring telah
diedarkan di atas meja Ahli-ahli Yang Berhormat semua.

Ahli-ahli Yang Berhormat semua, Ahli-ahli Yang Berhormat adalah amat digalakkan
untuk sentiasa memakai pelitup muka sepanjang berada di dalam Dewan Rakyat. Ahli-ahli
Yang Berhormat boleh membuka pelitup muka ketika berucap di Dewan Rakyat dan memakai
semula dengan kadar segera selepas selesai berucap.

Untuk makluman Ahli-ahli Yang Berhormat, seperti mana saya maklumkan Dewan
yang mulia pada 18 Julai yang lalu, langkah-langkah telah diambil dalam Dewan ini dan
beberapa tempat lain di Kompleks Parlimen untuk meningkatkan kualiti udara dalaman
dengan memasang sistem yang dapat membasmi virus COVID-19. Parlimen Malaysia akan
terus melaksanakan sanitasi berkala oleh pihak Jabatan Bomba dan Penyelamat dalam
usaha mencegah penularan wabak COVID-19.

Dengan demikian, saya pohon semua pihak agar sentiasa peka dan mematuhi
Tatacara Pelaksanaan Persidangan Parlimen yang telah ditetapkan. Semoga kita semua
dilindungi daripada wabak penyakit ini.

Akhir sekali, di atas meja Ahli-ahli Yang Berhormat juga telah diletakkan jadual
kementerian menjawab semasa Sesi Pertanyaan-pertanyaan Bagi Jawab Lisan. Jadual ini
akan diguna pakai bagi penentuan hari kementerian menjawab sepanjang Mesyuarat Ketiga

ini. Sekian, terima kasih.
