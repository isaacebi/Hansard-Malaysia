DR. 3.10.2022 88

Tuan Gobind Singh Deo [Puchong]: Tuan Yang di-Pertua, Yang Berhormat
Timbalan Menteri, hanya satu soalan. Soalan yang dibangkitkan oleh sahabat saya daripada
Setiu tadi, saya rasa soalan itu adalah soalan yang tepat berkenaan dengan sama ada
ataupun tidak perintah ini boleh dibuat terhadap atau dalam satu keadaan di mana pengadu
adalah dalam rumah tangga yang sama dengan pengganas ataupun orang yang dikatakan
melakukan kesalahan itu. Dalam keadaan tersebut, apakah sebenarnya kuasa majistret atau
mahkamah kerana mereka itu duduk memang dalam rumah tangga yang sama.

Jadi soalan dia, macam mana kuasa dia akan dihadkan dan sebagainya kerana tidak
ada langsung disebut dalam rang undang-undang ini, Yang Berhormat Timbalan Menteri.
Terima kasih.

Timbalan Yang di-Pertua [Dato’ Mohd Rashid Hasnon]: Sila, Yang Berhormat
Timbalan Menteri.

Datuk Wira Hajah Mas Ermieyati binti Samsudin: Okey. Oleh sebab itu tujuan
untuk akta ini sebenarnya kalau kita tengok untuk Akta Keganasan Rumah Tangga, ianya
untuk pasangan yang telah berkahwin. Kalau kita tengok yang ini, sebenarnya adalah untuk
mereka dengan orang asing yang kita langsung tidak mengenali dan juga kenalan, teman
lelaki ataupun teman wanita tinggal bersama pasangan walaupun tidak berkahwin tetapi
mereka duduk bersama dan banyak kes sebenarnya yang datang kepada pihak NGO dan
juga pihak kami yang mana mereka menceritakan bahawa mereka sebelum ini duduk
bersama dengan teman lelaki, berpisah.

Apabila berpisah dan pihak bekas teman lelaki ini telah menghantui hidup dia dengan
mengganggu hidupnya, duduk di luar rumah, duduk di luar pejabat berjam-jam, hantar mesej
yang sangat menakutkan dan sehingga ada perasaan trauma.

Apabila pergi ke balai polis, tidak ada akta yang boleh digunakan untuk melindungi
mangsa ini. Oleh sebab itulah adanya pindaan pada hari ini adalah untuk memberi
perlindungan kepada mereka sebab mereka tidak tahu ke mana hendak pergi sehingga ada
yang trauma sampai ingin membunuh diri. Ada yang trauma sehingga hendak meninggalkan
Malaysia kerana mereka merasakan bahawa undang-undang pada ketika itu tidak mencukupi
untuk melindungi mereka. Mereka merasa amat tidak selamat dan takut.

Jadi, saya benar-benar berharap dengan apa yang telah dibangkitkan oleh Yang
Berhormat Setiu, maksudnya walaupun dia dekat dengan kita, duduk serumah tetapi
walaupun tidak ada ikatan, dengan adanya peruntukan seumpama ini, ianya mampu
memberikan sedikit sinar dan juga harapan kepada mereka bahawa mereka ini kita boleh
lindungi dengan apa juga yang kita ada melalui pindaan peruntukan pada hari ini. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Ahli-ahli Yang Berhormat, sekarang saya kemukakan masalah
kepada Majlis bagi diputuskan. Masalahnya ialah bahawa rang undang-undang ini dibacakan
kali yang kedua sekarang.

[Masalah dikemukakan bagi diputuskan; dan disetujukan]
