DR. 3.10.2022 4

01010
JAWAPAN-JAWAPAN LISAN BAGI PERTANYAAN-PERTANYAAN

1. Dato’ Sri Haji Tajuddin bin Abdul Rahman [Pasir Salak] minta Perdana Menteri
menyatakan senario cabaran ekonomi dalam dan luar negara dan apakah tindakan kerajaan
menanganinya demi menjaga kebajikan serta kesejahteraan rakyat Keluarga Malaysia.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Bismillahi Rahmani Rahim. Assalamualaikum warahmatullahi wabarakatuh.
Saya mulakan dengan pantun Tuan Yang di-Pertua.

Tuan Yang di-Pertua: Silakan.

Dato’ Sri Mustapa bin Mohamed:

COVID-19, Ukraine semuanya mencabar,
Penduduk seluruh dunia rasa tertekan,

Wakil rakyat kerajaan, pembangkang berdebar-debar,
Tunggu masa bila wisel akan ditiupkan.

Tuan Yang di-Pertua, seperti yang Ahli Yang Berhormat sedia maklum, dunia sedang
berhadapan dengan cabaran persekitaran global yang tidak menentu, antaranya:

(i) pandemik COVID-19 yang telah bermula pada Disember 2019;

(ii) konflik Rusia dan Ukraine bermula 24 Februari yang lalu; dan

(iii) ancaman perubahan iklim seperti banjir dan kemarau.

Memandangkan persekitaran ekonomi global yang mencabar, Tabung Kewangan
Antarabangsa (IMF) telah tiga kali menyemak anggaran pertumbuhan ekonomi dunia
kepada kadar lebih rendah bagi tahun ini daripada 4.9 peratus kepada 3.2 peratus.

Dengan mengambil kira pelbagai cabaran dan ketidaktentuan yang dijangka
berlarutan, pihak IMF telah menurunkan unjuran pertumbuhan ekonomi global bagi tahun
depan, 2023 kepada 2.9 peratus berbanding 3.8 peratus sebelum ini.

Walaupun persekitaran ekonomi global amat mencabar, ekonomi Malaysia telah
menunjukkan pertumbuhan yang lebih kukuh iaitu sebanyak lima peratus pada suku
pertama tahun ini dan 8.9 peratus pada suku kedua tahun ini. Ini disokong antara lain oleh
pelbagai strategi di dalam Rancangan Malaysia Ke-12, Bajet 2022, Pakej Rangsangan
Ekonomi dan pembukaan semula sempadan negara. Kerajaan yakin, sasaran pertumbuhan
di antara 5.3 peratus hingga 6.3 peratus tahun ini akan dicapai. Bank Dunia telah menaikkan
unjuran pertumbuhan kita kepada 6.4 peratus.

Berikut adalah di antara petunjuk ekonomi yang membuktikan prestasi ekonomi
negara menggalakkan:

(i) jumlah eksport meningkat sebanyak 30.3 peratus kepada RM1

trilion pada lapan bulan tahun ini;

(ii) jumlah jualan kenderaan penumpang dan komersial meningkat 63

peratus kepada kira-kira 450,000 unit pada Januari hingga Ogos

tahun ini;
