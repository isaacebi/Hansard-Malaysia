DR. 3.10.2022 13

sesiapa sahaja sama ada lelaki atau wanita dan tidak mengira mana-mana peringkat umur
atau pun status.

Berdasarkan statistik pada tahun 2020, seramai 1,008 orang mangsa yang membuat
laporan dan mendapat perlindungan daripada NGO, khususnya daripada WAO yang
menunjukkan sebanyak 88 peratus yang pernah dihendap dan 60 peratus pernah dihendap
secara berterusan oleh pelaku yang sama dalam insiden yang direkodkan pada tahun lepas.
Jenis-jenis kes perlakuan mengganggu dan menghendap mengikut statistik laporan daripada
pihak WAO adalah melibatkan pelaku daripada kalangan:

(i) orang asing;

ii) kenalan;

iii) teman lelaki atau teman wanita;
iv) tinggal bersama pasangan;

v) saudara-mara;

vi) pasangan suami isteri; dan

vii) bekas pasangan suami isteri.

Sehubungan dengan itu, perintah perlindungan untuk mangsa adalah sangat
diperlukan bagi mengekang situasi perlakuan menghendap yang dilakukan oleh pelaku-
pelaku sebagaimana yang telah dinyatakan sebentar tadi. Negara-negara lain seperti
Singapura melalui Protection from Harassment Act 2014 dan United Kingdom melalui
Stalking Protection Act 2019 telah memperuntukkan perlindungan kepada mangsa perlakuan
menghendap melalui perintah perlindungan (protection order) oleh pihak mahkamah.

Tuan Yang di-Pertua, secara amnya, pindaan Akta 593 ini meliputi tiga fasal dan
hendaklah dibaca bersama dengan peruntukan baharu seksyen 507A Kanun Keseksaan.
Pindaan di dalam Akta 593 adalah seperti berikut:

Fasal 1 yang mengandungi tajuk ringkas dan bertujuan untuk memberikan Menteri
kuasa menetapkan tarikh permulaan kuat kuasa akta yang dicadangkan.

Fasal 2 bertujuan untuk memasukkan bab baharu iaitu XA dan peruntukan baharu
seksyen 98A ke dalam Akta 593 untuk memberi mahkamah kuasa atas permohonan untuk
mengeluarkan suatu perintah perlindungan terhadap seseorang yang sedang disiasat bagi,
atau dipertuduh dengan kesalahan menghendap di bawah seksyen baharu itu, iaitu seksyen
507A Kanun Keseksaan.

Fasal 3 bertujuan untuk meminda jadual pertama kepada Akta 593 berbangkit
daripada kemasukan kesalahan baharu menghendap ke dalam kanun keseksaan. Tujuan
utama peruntukan ini adalah bagi memberikan perlindungan yang mencukupi kepada
mangsa terhadap perlakuan menghendap dan aspek perlindungan ini adalah untuk
menjamin satu persekitaran yang selamat bagi mangsa perlakuan mengganggu dan
menghendap semasa kes ini disiasat oleh pihak yang berwajib. Ketika tempoh prosiding
berjalan sampailah kes ini selesai dan pelaku dijatuhkan hukuman.

Tuan Yang di-Pertua dan Ahli-ahli Yang Berhormat sekalian, secara kesimpulannya,

keprihatinan terhadap mangsa perlakuan menghendap di negara ini dijangka akan membawa
