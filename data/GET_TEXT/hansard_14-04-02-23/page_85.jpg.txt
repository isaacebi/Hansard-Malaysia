DR.01.12.2021 77

01700

Saya mengucapkan syabas kepada kementerian bagi menyambung program ini yang
diperkenalkan oleh Kerajaan Pakatan Harapan yang memberi manfaat kepada pengguna
pengangkutan awam di Lembah Klang.

Soalan saya adalah, bilakah kementerian akan memperkenalkan insentif yang
bermanfaat ini kepada semua pengguna pengangkutan awam di Sabah. Pengguna bas di
Sabah dan Sandakan juga sedia terbeban dengan kenaikan tambang pengangkutan awam
kerana bas dan bas mini di Sabah masih tidak dibenarkan beroperasi atau membawa
penumpang dengan 100 peratus kapasitinya.

Saya berharap kementerian tidak akan mendiskriminasi pengguna pengangkutan
awam di Sabah dan akan memanjangkan insentif tersebut ke Sabah secepat mungkin.

Ketiga, saya ingin merujuk kepada muka surat 302, Butiran 09900 — Pembangunan
Lapangan Terbang Labuan, Kota Kinabalu dan Sandakan. Kementerian sebelum ini telah
memaklumkan kepada Parlimen bahawa projek pemanjangan landasan dan menaik taraf
projek Lapangan Terbang Sandakan akan siap menjelang akhir tahun ini.

Dengan adanya infrastruktur penting ini, saya menggesa kementerian untuk
menjadikan Lapangan Terbang Sandakan sebagai pintu masuk antarabangsa kedua ke Sabah
dan melengkapkan Lapangan Terbang Antarabangsa Kota Kinabalu untuk mengembangkan
lagi sektor penerbangan, logistik dan pelancongan untuk Sabah. Ini sejajar untuk menjadikan
Sandakan sebagai bandar raya kedua di Sabah serta hab pengangkutan dan logistik utama
bagi Pantai Timur Sabah dan wilayah BIMP-EAGA atau kawasan pembangunan Asia Timur.
Sekian sahaja, terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Sandakan. Untuk pembahas yang terakhir saya jemput Yang Berhormat Jerai lima minit.
Kemudian Yang Berhormat Segambut dua minit. Silakan Yang Berhormat Jerai.

5.02 ptg.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Pengerusi kerana memberi peluang kepada saya yang perbahasan
Jawatankuasa Kementerian Pengangkutan. Saya terus kepada perkara B.28, Butiran
020300 — Pengangkutan Jalan.

Berkaitan kenderaan e-hailing sekarang ini ramai individu terkesan dengan
pandemik. Ramai dalam kalangan masyarakat terpaksa berhenti kerja meskipun negara
kita sudah berada di fasa endemik, namun masih ada dalam kalangan mereka yang tidak
dipanggil bekerja semula atas sebab syarikat mengecilkan operasi. Ramai yang mencuba
nasib untuk berniaga dan tidak kurang juga ada yang menyertai syarikat e-hailing.

Namun begitu, di sangka panas hingga ke petang, rupanya hujan di petang hari.
Mereka ini perlu berdepan dengan pelbagai kerenah serta syarat yang menyukarkan
mereka untuk beroperasi. Kenderaan yang terlibat dengan e-hailing perlu melalui
pemeriksaan PUSPAKOM.

Keadaan ini menyukarkan mereka untuk mencari rezeki. Permintaan yang agak
kurang serta faktor umur dan gaji, maka agak tidak munasabah untuk mereka membuat
pinjaman untuk meneruskan pekerjaan ini. Jadi kita mohon semula supaya kementerian
mengambil berat isu ini memandangkan ramai yang terkesan sekiranya_ kita
mengehadkan tempoh kenderaan kepada sembilan tahun sahaja.

Masih di butiran yang sama, syarikat e-hailing kini muncul bagai cendawan
selepas hujan. Dengan kemunculan banyak pengelola e-hailing, ia amat bagus daripada
segi sumber manusia. Akan tetapi daripada segi pendapatan untuk individu yang
melakukan pekerjaan ini menjadi sangat sukar ekoran penawaran melebihi permintaan
pelanggan. Sebagai contoh pendapatan pemandu e-hailing di kawasan Kuala Muda
adalah kurang daripada RM1,200 pada setiap bulan ekoran terlalu ramai pemandu e-
hailing. Jadi, kementerian perlu membuat kajian supaya keadaan ini tidak berlaku dan
seterusnya dapat mengurangkan persaingan sesama mereka.
