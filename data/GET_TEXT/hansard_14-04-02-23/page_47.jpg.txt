DR.01.12.2021 39

12.39 tgh.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Terima kasih Tuan Pengerusi. Saya ingin membangkitkan Butiran 020000 -
Perancangan dan Pembudayaan STI yang mana kita lihat ada pertambahan peruntukan
daripada RM43 juta kepada RM47 juta. Secara khususnya, saya ingin merujuk kepada
Butiran 020500 - Akademi Sains Malaysia.

01240

Soalan yang ingin dibangkitkan ialah enam tahun lalu, kalau tidak silap saya ada
satu laporan yang telah pun disediakan oleh Akademi Sains iaitu yang dipanggil sebagai
Science Outlook Report 2015, dengan izin Tuan Pengerusi. Saya ingin tahu
perkembangan laporan sains ini dan bagaimana kementerian melihat laporan_ ini
mencapai kejayaan. Antara yang penting yang saya masih ingat laporan ini telah
mengangkat berkait tentang pendidikan di sekolah iaitu pemerkasaan Science,
Technology, Engineering and Mathematics (STEM).

Kita ingin lihat daripada tahap ini, apakah kementerian telah mempunyai satu
pelan tindakan yang bersepadu dengan Kementerian Pendidikan? Ini kerana, kita lihat
kalau kita tengok pengalaman negara Jepun misalnya baru-baru ini Jepun telah
mengemukakan Blueprint Japan Society 5.0 yang mengangkat juga tema STEM tetapi
juga ditambah satu lagi ‘A’ menjadi Science, Technology, Engineering Mathematics and
Arts iaitu seni.

Jadi, ini perkara-perkara yang saya fikir penting kerana kita berdepan dengan
realiti pandemik COVID-19 ini. Kita tahu masalah cabaran yang paling utama adalah
pendidikan dan sudah pastilah pendidikan sains dan teknologi ini adalah satu perkara
yang amat mustahak untuk diberikan tumpuan. Jadi, saya ingin tanya kementerian
bagaimana perkembangan tentang perkara ini.

Seterusnya Tuan Pengerusi ialah dalam bab yang sama iaitu Perancangan dan
Pembudayaan STI ini kita lihat ada 45 kurang lebih dasar negara yang berkaitan dengan
STI ini. Saya ingin tanya kepada kementerian sejauh mana keberkesanan Majlis Sains
Negara yang telah pun dimaklumkan ditubuhkan dalam mengurus dasar-dasar yang
berkait STI ini yang merentasi pelbagai kementerian.

Kita juga dimaklumkan bahawa di sana ada inisiatif yang diwujudkan oleh
kementerian iaitu dipanggil Malaysia Open Science Platform. Saya ingin tanya kepada
kementerian, apakah Malaysia Open Science Platform ini berjaya di dalam sasaran
mereka? Ini kerana, kita difahamkan Malaysia Open Science Platform ini penting untuk
memastikan perkongsian data penyelidikan dapat dijajarkan dengan bidang keutamaan
negara.

Seterusnya Tuan Pengerusi ialah berkaitan dengan kesaksamaan gender. Kita
baca baru-baru ini laporan yang memberikan penegasan untuk wanita ini diperkasakan
juga dalam bidang sains. Walaupun kita lihat daripada segi statistik dia agak seimbang
tetapi saya ingin tanya kepada kementerian, apakah langkah-langkah yang telah diatur
supaya para saintis wanita dapat diberikan bukan sekadar peluang tetapi juga peranan
yang penting dalam memperkasa sains negara.

Seterusnya Tuan Pengerusi ialah berkait dengan Butiran 030600 — Agensi
Angkasa Malaysia yang diberikan peruntukan RM61.5 juta. Kita dapat baru-baru ini tahun
ini berita yang menyatakan satelit MEASAT-3 yang dilancarkan pada tahun 2006 di
Kazakhstan. Ada beberapa laporan media antarabangsa yang melaporkan sebagai
zombie satellite yang berhadapan dengan masalah. Jadi, saya ingin tanya apakah
perkembangan tentang satelit negara ini.

Apakah ada perancangan yang disusun oleh kementerian dalam memastikan
satelit kita di-terus dilancarkan di dalam orbit. Semalam juga, saya membaca satu laporan
media mengenai perjanjian antara Agensi Angkasa Malaysia dan juga China National
Space Administration. Saya ingin bertanya kepada kementerian apakah fokus perjanjian
ini dan apakah yang telah pun disepakati dan dipersetujui bersama apakah yang berkait
tentang perkembangan angkasa yang lebih positif.
