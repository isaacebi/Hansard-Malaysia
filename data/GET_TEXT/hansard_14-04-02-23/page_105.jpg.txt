DR.01.12.2021 97

telah dimohon pada tahun-tahun yang lepas. Adakah telah diluluskan permohonan
tersebut?

Di bawah tajuk MARA, dari Butiran 00601 hingga Butiran 00620, kesemua butiran
mendapat kenaikan peruntukan yang menjadikan jumlah keseluruhan kenaikan adalah
sebanyak RM500 juta untuk tahun hadapan. Ini adalah satu perbelanjaan yang besar yang
pasti akan memberi impak positif knususnya kepada kaum Bumiputera.

Namun begitu, apakah mekanisme kementerian dalam memastikan perkara yang
telah dirangka dapat dilaksanakan dengan jayanya pada tahun 2022? Bagaimanakah
kementerian memastikan tidak berlakunya sebarang ketirisan? Hal ini agar ia benar-benar
akan memberi manfaat kepada masyarakat.

Butiran 00620 — Program Penajaan Pendidikan MARA. Dengan peruntukan
sebanyak RM2,017,000,000, Hulu Selangor telah menerima jawapan peringkat dasar
daripada Yang Berhormat Menteri dan ambil maklum akan usaha berterusan pihak MARA
dalam melaksanakan inisiatif pengurangan kemudahan pinjaman pelajar MARA.

Namun, Hulu Selangor juga membawa suara hati anak-anak MARA yang
berharap agar dapat dipertimbangkan pemberian diskaun ke atas penyelesaian baki
pinjaman tersebut. Dilihat keazaman anak-anak muda ini ingin bebas hutang dengan
segera merupakan satu perkara yang harus dipuji. Secara tidak langsung juga, mereka
menjalankan tanggungjawab untuk menyelesaikan baki pinjaman yang pastinya akan
memberi manfaat kepada peminjam baharu.

Seterusnya, Butiran 01100 — Jabatan Kemajuan Orang Asli (SAKOA) dengan
peruntukan pembangunan sebanyak RM113,837,100. Hulu Selangor menggesa agar
pihak kementerian dapat mempertingkatkan jumlah permohonan rumah bina baharu atau
baik pulih yang diluluskan oleh pihak kementerian. Saban tahun, kelulusan adalah kurang
daripada lima buah rumah sedangkan Hulu Selangor mempunyai 16 perkampungan
Orang Asli. Hal ini amat mendukacitakan kerana jumlah penduduk di perkampungan
Orang Asli kian meningkat.

Jika kita turun padang, tidak mustahil akan berjumpa kes di mana ada sebuah
rumah Orang Asli didiami oleh 10 hingga 15 orang ahli keluarga. Dengan kadar kelulusan
yang begitu terhad, perkara ini pastinya akan menjadi barah untuk masyarakat Orang Asli.
Diharapkan agar pihak kementerian dapat merangka satu pelan yang tuntas bagi
memastikan kebajikan masyarakat Orang Asli terus diperkasa seiring dengan semangat
Keluarga Malaysia.

Terakhir, Butiran 02401 — Ameniti Sosial dengan peruntukan sebanyak
RM60,875,000. Hulu Selangor ingin mendapatkan maklumat apakah projek infrastruktur
yang akan diluluskan untuk 16 buah perkampungan Orang Asli di daerah Hulu Selangor
pada tahun 2022.

Kesemua kampung ini tidak mempunyai infrastruktur yang lengkap. Permohonan
pernah diangkat kepada pihak kementerian. Diharapkan tahun 2022 memberi sinar
harapan untuk 16 buah perkampungan Orang Asli di Hulu Selangor agar infrastruktur asas
di perkampungan mereka dapat disempurnakan dan memberi manfaat buat mereka.

Sekian, terima kasih Tuan Pengerusi.
01820

Tuan Pengerusi: Terima kasih Yang Berhormat Hulu Selangor. Yang Berhormat
Jerai. Silakan.

6.20 ptg.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Pengerusi kerana memberikan peluang kepada saya untuk mengambil
bahagian perbahasan dalam peringkat jawatankuasa untuk Kementerian Pembangunan
Luar Bandar. Terdapat empat perkara yang ingin saya sentuh. Pertama perkara B.22
Butiran 050700 — Elaun Jawatankuasa Pembangunan dan Keselamatan Kampung
(JPKk).
