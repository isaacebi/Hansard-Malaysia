DR.01.12.2021 29

Jadi, saya harap hal-hal ini diberi perhatian tetapi yang lebih penting bagi saya
ialah bahawa kementerian dan khususnya dalam bidang penyelidikan ini harus melihat
keupayaan negeri-negeri yang telah mengatasi kita kerana kelembapan — baik-baik dalam
menetapkan dasar dan juga pelaksanaan. Terima kasih Tuan Pengerusi.

Tuan Pengerusi [Dato’ Sri Azalina Othman Said]: Terima kasih. Yang
Berhormat Bakri, selepas ini Yang Berhormat Bakri kemudian Yang Berhormat Jerai.
Masa lima minit.

11.52 pg.

Puan Yeo Bee Yin [Bakri]: Terima kasih Tuan Pengerusi. Saya ingin terus
kepada perbahasan. Pertama. saya ingin menyentuh Butiran 030000 — Pembangunan
Teknologi, Pengkomersialan dan Perkhidmatan STI. Pengkomersialan teknologi secara
spesifiknya. Dalam pengkomersialan teknologi, ada banyak agensi yang sekarang telah
diletak di bawah MOSTI seperti Cradle, KMP, MAVCAP, MDV, MTDC, TPM, MaGIC dan
MIGHT.

Apakah perancangan kementerian untuk memastikan fungsi agensi-agensi ini
tidak bertindih dan juga bagaimana untuk mewujudkan sinergi antara agensi-agensi ini?
Sebelum ini Kabinet Pakatan Harapan telah pun meluluskan supaya pembiayaan start-up
diselaraskan di bawah tiga agensi khusus untuk pembiayaan start-up menerusi geran
ekuiti dan juga pinjaman.

Cradle memberi tumpuan kepada geran dan juga sokongan lain seperti latihan
dan juga networking. MAVCAP memberi tumpuan kepada ekuiti melalui struktur Fund of
Funds (FOF). MDV akan fokus untuk syarikat dalam peringkat pertumbuhan iaitu early
and late stage, growth stage, dengan izin. Kertas Kabinet tersebut juga meluluskan
tindakan-tindakan lain dalam memperbaiki dan memperkukuhkan ekosistem start-up di
Malaysia.

Masa itu MaGIC dan juga MIGHT belum lagi diletakkan di bawah MOSTI. Saya
ingin tahu adakah keputusan Kabinet itu masih kekal dan juga syor-syor yang tidak
berunsur politik ini masih dilaksanakan oleh MOSTI? Dalam isu penyelarasan, saya amat
menyambut baik penggabungan TPM dan juga MaGIC menjadi MRANTI.

Walau bagaimanapun, saya rasa masih banyak room for improvement dengan
izin, dalam penyelarasan dan penstrukturan semula agensi-agensi pembiayaan
pengkomersialan teknologi di bawah MOSTI terutamanya sekarang adanya agensi
baharu yang terletak di bawah kementerian.

Tindakan ini adalah sangat penting untuk memastikan inisiatif kementerian dalam
pengkomersialan teknologi boleh menjadi lebih efisien dan strategik. Saya hendak tanya
adakah kementerian ada perancangan yang seterusnya dan jika ada, apakah rancangan
ini?

Ada juga agensi-agensi di luar MOSTI yang terlibat dalam pengkomersialan
teknologi, terlalu banyak agensi. Seperti MDEC di bawah Kementerian Komunikasi dan
Multimedia. Agensi Inovasi Malaysia, PlaTCOM Ventures dan juga Steinbeis Malaysia di
bawah Jabatan Perdana Menteri dan lain-lain lagi.

Saya ingin tanya, apakah rancangan kementerian untuk memastikan tiada
pertindihan, tiada persaingan yang tidak memerlukan iaitu unnecessary competition dan
adanya sinergi di antara agensi-agensi di dalam, di bawah MOSTI dan di luar MOSTI,
seluruh jentera kerajaan. Adakah Majlis Sains Negara iaitu National Science Council
digunakan untuk menjadi platform penyelarasan ataupun platform yang lain digunakan?

Seterusnya saya meneliti bahawa Cradle tahun depan tidak akan menerima apa-
apa peruntukan pembangunan. Saya ingin tahu di mana Cradle ataupun MOSTI
mendapat peruntukan untuk membiayai Program MYStartup Cradle Fund?

Sekarang saya ingin beralih ke P.30 Butiran 09000 — Pelbagai Suntikan Ekuiti,
yang mendapat peruntukan sebanyak RM64 juta. Saya ingin mendapatkan maklumat
terperinci agensi mana di bawah MOSTI yang mendapat suntikan ini dan di bawah
