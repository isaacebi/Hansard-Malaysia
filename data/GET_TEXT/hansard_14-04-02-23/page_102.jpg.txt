94 DR.01.12.2021

Setiap hari bermula 1 November 2021 hingga 30 November 2021 terdapat notis
gangguan bekalan air yang telah disiarkan di Facebook jabatan itu sama ada untuk bandar
besar seperti Kota Kinabalu dan Sandakan, atau bandar kecil luar bandar seperti Kota
Marudu atau Kuala Penyu, setiap bandar, pekan dan kampung di Sabah menghadapi isu
yang sama. Malah, Facebook Jabatan Air Negeri Sabah berkongsi hampir tiada maklumat
yang lain selain dari notis gangguan bekalan air sahaja.

Setiap kali belanjawan, terdapat sejumlah besar peruntukan juga untuk bekalan
air negeri Sabah. Apakah petunjuk prestasi utama KPI yang ditetapkan di bawah butiran
ini? Apakah hasil sebenar yang dicapai melalui semua peruntukan ini? Nampaknya isu
bekalan air juga terus mengganggu setiap penduduk di Sabah untuk lebih daripada 50
tahun yang lepas.

Bagi bekalan air luar bandar Sabah pula, saya ingin bertanya sekali lagi. Apakah
KPI yang ditetapkan di bawah butiran ini? Adakah kementerian memperkenalkan mana-
mana bentuk tenaga yang boleh diperbaharui? Seperti ladang solar dan ladang angin
yang berskala besar untuk menjana tenaga elektrik bagi wilayah luar bandar kita di Sabah.

Kedua, saya ingin merujuk kepada Butiran 02300 — Jalan-jalan Luar Bandar. Di
mana anggaran untuk tahun 2022 ialah sebanyak RM1.074 bilion. Berapa peratus
peruntukan ini yang sebenarnya untuk Sabah? Adakah peruntukan ini termasuk
penyelenggaraan dan membaiki jalan luar bandar dan jalan kampung sedia ada?

Setiap tahun ketika musim hujan tanpa gagal seperti kebiasaannya, pejabat saya
akan menerima beberapa aduan daripada penduduk yang tinggal di pinggir bandar
Sandakan mengenai jalan masuk kampung mereka tidak dapat dilalui akibat hujan lebat
sama ada Jalan Seguntor, Jalan Cheng Ho atau Jalan Lok Yen.

Ini hanya beberapa contoh kawasan yang terlibat. Mengapakah berbilion-bilion
peruntukan kerajaan yang dibelanjakan untuk jalan-jalan luar bandar masih tidak
memberikan penyelesaian yang kekal kepada semua permasalahan dihadapi penduduk
tempatan ini?

Apa gunanya membina ratusan kilometer jalan raya sedangkan ia tidak dapat
digunakan sama sekali terutamanya pada musim hujan. Tanpa akses jalan yang baik,
adalah mustahil untuk meningkatkan kehidupan ekonomi masyarakat luar bandar. Tidak
hairanlah mengapa lapan daripada 10 daerah termiskin di Malaysia terdapat di Sabah. Itu
sahaja daripada saya. Sekian, terima kasih. Thank you.

Tuan Pengerusi: Terima kasih Yang Berhormat Sandakan. Saya jemput Yang
Berhormat Pontian. Silakan Yang Berhormat.

6.09 ptg.

Datuk Seri Haji Ahmad bin Haji Maslan [Pontian]: Terima kasih Tuan
Pengerusi. Dalam outcome 2, KPI kementerian seperti muka surat 210, Buku Anggaran
Perbelanjaan 2021, peratusan usahawan yang berjaya meningkatkan pendapatan
selepas enam bulan menerima Bantuan Pembiayaan Keusahawanan Luar Bandar
sasaran 2021 sejumlah 60 peratus, sasaran 2022 juga 60 peratus. Bererti ada 40 peratus
yang gagal.

Target itu dikira rendah dan wajar ditingkatkan dengan latihan keusahawanan
yang lebih berkesan termasuk e-dagang. Oleh itu, mohon dibina pusat e-dagang desa dan
boleh dimulakan di Pontian dan kawasan-kawasan Sabah dan Sarawak.

Perkara kedua, Butiran 030200 — Kesejahteraan Rakyat. Purata pendapatan isi
rumah contohnya tahun 2019 di bandar RM8,635 tetapi di luar bandar hanya RM5,004.

01810

Untuk itu, usaha berlipat ganda wajar dibuat seperti membenarkan mengguna
tanah terbiar untuk diusahakan. Kedua, membina kilang yang sesuai di luar bandar
dengan insentif cukai oleh MITI dan MOF. Ketiga, membina pusat latihan ekonomi luar
bandar bagi melatih rakyat menjadi petani, penternak, nelayan, pekebun dan peniaga
yang berilmu dan produktif.
