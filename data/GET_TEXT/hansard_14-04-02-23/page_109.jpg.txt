DR.01.12.2021 101

dana pembangunan kepada RTC Parlimen Sibuti. Ini sangat bermanfaat kerana di situlah
mesin ATM yang pertama bagi masyarakat luar bandar Sibuti untuk mengambil wang.

Di situ jugalah tempat masyarakat luar bandar mendapatkan perkhidmatan
pergigian. Maka saya melihat program RTC ini adalah satu program yang sangat baik
kepada Kerajaan Persekutuan untuk memenangi minda dan hati keluarga luar bandar di
Sarawak.

Saya juga ingin menyentuh berkenaan tentang Butiran 02400 -— Jalan
Perhubungan Desa. Saya ingin mencadangkan kepada pihak kementerian untuk
membenarkan membina frontage ataupun jalan-jalan di hadapan rumah panjang ataupun
menurap jalan-jalan rumah panjang. Tidak panjang, hanya untuk 100 sehingga 200 meter
supaya dibenarkan pembinaan ini dan juga memudahkan masyarakat di luar bandar yang
kini mampu untuk membeli kenderaan, untuk membeli Hilux untuk angkutan sawit mereka
untuk diletak ataupun parkir di hadapan rumah. Itu sahaja permintaan dari Parlimen Sibuti.
Saya berharap agar Yang Berhormat Menteri dapat menjawab persoalan. Terima kasih
Tuan Pengerusi.

Tuan Pengerusi: Terima kasih Yang Berhormat Sibuti. Seterusnya Yang
Berhormat Tuaran. Kalau Yang Berhormat Tuaran ambil lima minit, maka saya dapat
panggil Yang Berhormat Dungun kerana kita sampai 6.45 petang. Silakan.

6.35 ptg.

Datuk Seri Panglima Wilfred Madius Tangau [Tuaran]: Terima kasih Tuan
Pengerusi. Saya ingin berbahas pada Butiran 02003 — Bekalan Air Luar Bandar Sabah.
Dalam butiran ini, sebanyak RM129.4 juta telah diperuntukkan. Apabila kita lihat jumlah
ini, maka teringat kita pada tahun 2016 di mana terdapat RM134.5 juta pada ketika itu
yang telah ditemui oleh pihak SPRM di Jabatan Air Negeri Sabah. Ini bererti bahawa
peruntukan yang diberi ini begitu sedikitlah.

Jadi saya ingin tahu apakah projek, di manakah letaknya projek-projek yang akan
dibuat ini di Sabah dan adakah ini termasuk peruntukan untuk bekalan air luar bandar
untuk perkampungan jalan Tamparuli-Ranau. Ini memang sudah diluluskan dahulu iaitu
peruntukan sebanyak RM90 juta tetapi sehingga pada hari ini saya tidak nampak
pelaksanaannya. Jadi, adakah ini termasuk?

Saya ingin tahu sama ada peruntukan untuk bekalan air luar bandar untuk
kampung-kampung di sepanjang Jalan Bungaliu. Di kawasan Parlimen saya di Tuaran,
kalau di bukit apabila tibanya musim kemarau iaitu antara bulan Februari, Mac dan
sebagainya, pihak Jabatan Air akan terpaksa menghantar air di kawasan bukit sebab
memang tidak ada air dan sebagainya dan penduduknya memang tertunggu-tunggu
bilakah pelaksanaan bekalan air bersih di tempat-tempat ini. Seperti mana juga yang
dikatakan Yang Berhormat Sandakan sebentar tadi bahawa di seluruh Sabah sekarang
ini menghadapi banyak bekalan air dan penduduk memang menderita kerana masalah
bekalan air luar bandar.

Saya juga ingin tahu bahawa adakah pihak kementerian memantau setiap
peruntukan diberi ini dan adakah memantau juga tentang kes SPRM di Jabatan Air dahulu
iaitu telah melaksanakan peruntukan daripada kementerian KPLB dan akhirnya telah
menghadapi masalah seperti ketirisan tadi.

Seterusnya Butiran 03100 — Lembaga Pemulihan dan Penyatuan Tanah
(FELCRA). Saya ingin membangkitkan perkara di sini iaitu bekalan air perumahan
Kampung Mengkabong, Tuaran. Sejak terbinanya perumahan di Mengkabong, Tuaran ini,
bekalan air di perumahan Kampung Mengkabong, Tuaran ini tidak pernah berfungsi.

Saya telah menulis surat kepada pihak kementerian meminta penjelasan apakah
langkah-langkah yang telah diambil untuk pastikan supaya sistem bekalan air untuk
perumahan Kampung Mengkabong ini dapat berfungsi tetapi saya tidak dapat balasan.
Jadi, saya mohon penjelasan daripada pihak kementerian. Adakah pihak kementerian
telah turun padang untuk melihat bagaimanakah ‘Gajah Putih’ ini? Telah dibina begitu
cantik tetapi tidak berfungsi sehingga pada hari ini.
