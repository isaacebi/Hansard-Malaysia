DR.01.12.2021 103

Seterusnya ialah Butiran 020700 — Lembaga Kemajuan Terengganu Tengah
(KETENGAH) yang kita lihat dari segi pembangunan ekonomi dan sosial yang meliputi
pendalaman daerah Dungun, Kemaman dan Hulu Terengganu. Soalan saya, apakah
yang telah dibangunkan, kepentingan pembangunan ekonomi dan sosial secara
khususnya di Dungun dalam kawasan pentadbiran KETENGAH ini? Kedua, berapakah
jumlah kawasan perumahan yang baharu yang telah dibina oleh KETENGAH di Dungun?

Seterusnya, berkait dengan Butiran 030500 — Pihak Berkuasa Kemajuan
Pekebun Kecil Perusahaan Getah (RISDA). Pertamanya, apakah perancangan RISDA
dalam menangani isu hasil getah yang semakin berkurangan ekoran penyakit luruhan
daun pokok getah yang berlaku sejak dua tahun lalu di sesetengah tempat? Kedua,
apakah usaha RISDA dalam mengatasi masalah pendapatan golongan penoreh getah
yang berhadapan dengan isu harga komoditi itu yang tidak stabil sejak kebelakangan ini?

Seterusnya ialah Butiran 040100 — Komuniti Desa. Saya mohon supaya program-
program yang melibatkan kepentingan dari pihak Jawatankuasa Pembangunan dan
Keselamatan Kampung (JPKK) dapat berjalan dengan efektif dengan membanyakkan
kursus-kursus dan juga program-program pentadbiran untuk memudahkan urusan di
peringkat kampung yang memungkinkan dapat dilaksanakan pembangunan dan
keselamatan berasaskan kepada kepentingan butiran ini iaitu pembangunan bagi komuniti
desa. Terima kasih Tuan Pengerusi.

Tuan Pengerusi: Terima kasih Yang Berhormat Dungun. Ahli-ahli Yang
Berhormat, Majlis bersidang semula sebagai Majlis Mesyuarat.

[Majlis Mesyuarat bersidang semula]
[Tuan Yang di-Pertua mempengerusikan Mesyuarat]

Tuan Yang di-Pertua: Terima kasih Bentara. Ahli-ahli Yang Berhormat,
Mesyuarat ditangguhkan dan akan disambung semula pada hari esok, hari Khamis, 2
Disember 2021. Assalamualaikum warahmatullahi wabarakatuh dan salam sejahtera.

[Dewan ditangguhkan pada pukul 6.45 petang]
