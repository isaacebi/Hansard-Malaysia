38 DR.01.12.2021

Seterusnya kepada Butiran 03500 - Agensi Nuklear Malaysia. Ini adalah
merupakan sebuah agensi yang sangat penting pada ketika ini. Saya lihat terdapat banyak
aplikasi-aplikasi yang terdapat di bawah Agensi Nuklear Malaysia dapat membantu
berkenaan produksi pertanian dan juga menyediakan aplikasi bagi mempercepatkan
pertumbuhan benih-benih terutama sekali benih-benih beras.

Apakah tindakan daripada Agensi Nuklear Malaysia ini untuk membantu
menyelesaikan food security di Malaysia, memandangkan tiada kajian yang khusus bagi
Agensi Nuklear Malaysia untuk mengkaji tentang penggunaan nuklear untuk
memproduksikan tenaga di Malaysia pada masa akan datang.

Ini memandangkan Yang Amat Berhormat Perdana Menteri yang lepas telah
memutuskan bahawa kita tidak akan menggunakan aplikasi nuklear sebagai tenaga yang
boleh diperbaharui tetapi saya masih ingin mencadangkan pada pihak kerajaan, apakah
langkah-langkah ke hadapan, iaitu 10 sehingga 20 tahun yang akan datang untuk kita
mencapai net zero?

Adakah kerajaan akan mempertimbangkan penggunaan aplikasi nuklear ataupun
tenaga nuklear sebagai energy mix, dengan izin untuk digunakan bagi penjanaan elektrik
di negara kita memandangkan tenaga nuklear ini semakin berkembang dan maju dan
antara tenaga yang terbersih di dunia.

Saya juga ingin menyentuh berkenaan Butiran 030300 - Kimia dengan bilangan
penjawatan sebanyak 1,359 orang. Saya ingin menyentuh tentang fungsi Jabatan Kimia
di bawah MOSTI ini. Adakah Jabatan Kimia telah mempunyai satu kerjasama dengan
Jabatan Pendaftaran Negara untuk menggunakan kaedah DNA ataupun kaedah-kaedah
yang terdapat dalam Jabatan Kimia ini untuk membantu menyelesaikan masalah tentang
permohonan hak warganegara ataupun membantu pemohon-pemohon kad pengenalan
terutama sekali di Sabah dan Sarawak.

Saya mendapati terdapat arahan ataupun cadangan dari Jabatan Pendaftaran
Negara sekiranya terdapat pertelingkahan ataupun masalah berkenaan pendaftaran kad
pengenalan, mereka mencadangkan agar pemohon tersebut untuk pergi ke makmal-
makmal kimia. Akan tetapi setelah jawapan dan juga keputusan yang diperolehi,
keputusan ini tidak diguna pakai pun oleh Jabatan Pendaftaran Negara. Saya berharap
agar Jabatan Kimia dapat melakukan sesuatu berkenaan masalah ini.

Selain daripada itu, saya ingin menyentuh berkenaan Butiran 030600 - Agensi
Angkasa Malaysia. Dalam pembentangan Rancangan Malaysia Ke-12, kerajaan dan juga
Yang Amat Berhormat Perdana Menteri telah menyebut bahawa kita akan
membangunkan industri aeroangkasa. Salah satu perkara yang disebutkan adalah untuk
membangunkan tapak pelancar roket ke angkasa dan juga antara lokasi yang
dicadangkan adalah terdapat di Sarawak.

Saya ingin mendapat tahu daripada pihak MOSTI di manakah lokasi yang
bersesuaian. Daripada bacaan-bacaan saya daripada internet, antara lokasi-lokasi
tersebut haruslah terletak di antara garisan Khatulistiwa. Juga industri ini akan memberi
satu pulangan yang besar dan akan menyediakan peluang pekerjaan kepada rakyat
Sarawak dan juga Malaysia, knususnya.

Selain daripada itu saya ingin menyentuh berkenaan Butiran 00800 - Program
Penyelidikan Pembangunan (R&D). Saya juga ingin mengetahui apakah bentuk kajian-
kajian yang telah dijalankan oleh pihak MOSTI? Adakah kajian dron ataupun super drone
masih diteruskan di bawah kementerian dan juga apakah perkembangan-perkembangan
pembangunan super drone ini yang pernah dibincangkan pada tahun-tahun yang lepas?

Selain daripada itu saya ingin menyentuh semula berkenaan tadi, Butiran 030500
- Agensi Nuklear Malaysia. Saya berharap agar lebih banyak rekrut-rekrut ataupun tenaga
profesional dapat diambil di bawah Agensi Nuklear Malaysia. Itu sahaja. Terima kasih
Tuan Pengerusi.

Tuan Pengerusi [Dato' Sri Azalina Othman Said]: Yang Berhormat Hang Tuah
Jaya.
