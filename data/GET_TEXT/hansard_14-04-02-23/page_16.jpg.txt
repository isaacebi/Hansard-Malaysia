8 DR.01.12.2021

Datuk Seri Mohd Redzuan bin Md Yusof [Alor Gajah]: ...Tuan Yang di-Pertua,
satu. Pendek sahaja.

Tuan Yang di-Pertua: Soalan ini sudah lama, sudah 13 minit Yang Berhormat.

Datuk Seri Mohd Redzuan bin Md Yusof [Alor Gajah]: Saya, boleh? Sedikit.
Dapatan setahun sudah, kita lihatkan Yang Berhormat Menteri, ramai sukarelawan
profesional mahu menyertai APM termasuk juga doktor-doktor pakar. Ketika itu, kita
mencadangkan supaya mewujudkan sebuah hospital yang kita panggil Hospital Angkatan
Pertahanan Awam. Adakah kerajaan masih lagi melihat dari sudut peningkatan
perkhidmatan sukarelawan dalam Angkatan Pertahanan Awam? Terima kasih.

Tuan Yang di-Pertua: Terima kasih. Jawapan ringkas Yang Berhormat.

Datuk Dr. Haji Abd. Latiff bin Ahmad: Belum lagi Tuan Yang di-Pertua.
Walaupun idea itu bagus tetapi kita semua maklum bahawa perkhidmatan kesihatan
adalah di bawah jurisdiction dan di bawah Kementerian Kesihatan yang menjadi custodian
kepada pelbagai akta bagi kesihatan dan kesihatan awam. Terima kasih.

Tuan Yang di-Pertua: Terima kasih. Yang Berhormat Dr. Ong Kian Ming.

4. Dr. Ong Kian Ming [Bangi] minta Menteri Kanan Perdagangan Antarabangsa
dan Industri menyatakan status terkini perbincangan FTA di antara Malaysia dan
European Free Trade Association (EFTA) dan pendirian terkini kerajaan mengenai
Malaysia-EU FTA (MUEFTA).

Timbalan Menteri Perdagangan Antarabangsa dan Industri [Datuk Lim Ban
Hong]: Ya. Terima kasih Tuan Yang di-Pertua. Memandangkan soalan ini mengandungi
dua komponen yang melibatkan dua Perjanjian Perdagangan Bebas, FTA dan juga
MUEFTA, saya memohon sedikit masa lebih untuk menjelaskan...

Tuan Yang di-Pertua: Fokus kepada jawapan Yang Berhormat.

Datuk Lim Ban Hong: Terima kasih Tuan Yang di-Pertua. Tuan Yang di-Pertua,
Malaysia dan persatuan Perdagangan Bebas Eropah atau European Free Trade
Association (EFTA) telah memulakan rundingan perjanjian perkongsian ekonomi ataupun
Economic Partnership Agreement (EPAs) pada Mac 2014. Sehingga September 2017,
sebanyak lapan pusingan rundingan telah diadakan dengan EFTA yang terdiri daripada
gabungan empat buah negara iaitu Switzerland, Norway, Iceland dan Liechtenstein.

Rundingan tersebut telah tertangguh selepas itu sehingga disambung balik pada
tahun 2019 di mana tiga pusingan rundingan telah diadakan. Pusingan terkini telah
berlangsung dari 30 Ogos hingga 3 September 2021. Rundingan Perjanjian Perkongsian
Ekonomi Malaysia-EFTA, ringkasannya MEEPA merangkumi pelbagai bidang di mana
sebanyak 14 kumpulan kerja telah ditubuhkan bagi merundingkan bab-bab di bawah
MEEPA.

Bab halangan teknikal kepada perdagangan telah berjaya dimuktamadkan
semasa pusingan kesepuluh yang berlangsung dari 25 hingga 28 Mei 2021. Selain itu,
rundingan prosedur perkastaman dan fasilitasi perdagangan, peraturan tempasal dan
pelaburan menunjukkan kemajuan yang memuaskan.

Walau bagaimanapun, rundingan akses pasaran, hak harta intelek, perdagangan
dan pembangunan lestari, serta perolehan kerajaan masih tidak menunjukkan
perkembangan yang ketara memandangkan Malaysia dan EFTA berbeza pendirian dan
pendekatan dalam isu-isu ini.

Untuk pusingan ke-12 yang dijangka yang akan diadakan pada Januari 2022,
konsultasi bersama pemegang taruh sedang giat dijalankan untuk memastikan MEEPA
memberi manfaat kepada negara dan tidak membawa kesan negatif kepada rakyat.

Tuan Yang di-Pertua, rundingan Perjanjian Perdagangan Bebas antara Malaysia
dan Kesatuan Eropah atau Malaysia-EU FTA pula telah bermula sejak tahun 2010. Walau
bagaimanapun, rundingan tersebut telah tertangguh sejak tahun 2012 berikutan tiada kata
