DR.01.12.2021 19

Timbalan Menteri di Jabatan Perdana Menteri (Ekonomi) [Dato’ Eddin
Syazlee bin Shith]: Dengan izin Tuan Yang di-Pertua. Untuk makluman Ahli-ahli Yang
Berhormat, statistik pendapatan dan kemiskinan isi rumah diperoleh melalui survei
pendapatan isi rumah dan kemudahan asas. Survei ini dilaksanakan oleh Jabatan
Perangkaan Malaysia dengan kekerapan dua kali bagi setiap lima tahun.

Secara umumnya, analisis dalam pengukuran kemiskinan di Malaysia turut
melibatkan dimensi kemiskinan yang berbeza. Antara dimensi kemiskinan yang
dilaporkan adalah insiden kemiskinan mutlak, insiden kemiskinan tegar dan indeks
kemiskinan pelbagai dimensi, dengan izin multidimensional poverty index (MPI).

Bagi memastikan analisis berkaitan dengan kemiskinan adalah menyeluruh,
pelaporan statistik kemiskinan turut diperincikan sehingga ke peringkat nasional, negeri,
strata, kumpulan etnik, jantina, saiz isi rumah, pekerjaan, pendidikan dan sebagainya.

Untuk makluman Ahli-ahli Yang Berhormat juga, indeks MPI yang merupakan
salah satu indikator dalam pengukuran kemiskinan turut mengambil kira aspek kewangan
dan bukan kewangan. Dimensi bukan kewangan melibatkan analisis dalam bidang
pendidikan, kesihatan dan taraf hidup. Manakala dimensi kewangan pula mengukur nilai
pendapatan kasar yang diperolehi setiap isi rumah dalam menampung keperluan hidup
asas ijaitu makanan, perlindungan dan pakaian.

Berdasarkan kepada laporan Survei Pendapatan Isi Rumah dan Kadar Asas,
insiden kemiskinan mutlak di Malaysia direkodkan pada kadar 5.6 peratus manakala
insiden kemiskinan tegar adalah 0.4 peratus. Insiden kemiskinan mengikut ketua isi rumah
(KIR) perempuan dan lelaki telah bertambah baik dengan ketua isi rumah perempuan
menurun daripada 8.5 peratus pada tahun 2016 kepada 5.2 peratus pada tahun 2019.

Tuan Yang di-Pertua: Terima kasih Yang Berhormat Timbalan Menteri. Silakan
Yang Berhormat Batang Lupar.

Dato Sri Hajah Rohani binti Abdul Karim [Batang Lupar]: Soalan tambahan.
Kerajaan menyasarkan untuk membasmi kemiskinan tegar menjelang tahun 2025 dengan
menumpukan kepada 2.9 juta isi rumah B40 dengan pendapatan bulanan di bawah
RM4,890 dalam Rancangan Malaysia Ke-12.

Soalan saya, apakah pangkalan data yang dirujuk untuk mengenal pasti
kumpulan B40 ini? Ini kerana Bank Negara melaporkan sistem pangkalan data berpecah
pada tahun 2020. Laporan juga mendapati lebih 60 program perlindungan sosial
dikendalikan oleh pelbagai kementerian. Adakah sistem pangkalan data yang bersepadu
dapat dihasilkan bagi mengumpulkan dan menyelaraskan data-data ini di semua peringkat
sama ada di Persekutuan, di negeri dan juga di daerah? Terima kasih.

Dato’ Eddin Syazlee bin Shith: Untuk makluman Yang Berhormat, pertama
terima kasih di atas soalan tambahan. Untuk makluman Ahli Yang Berhormat, kita
mempunyai pangkalan data yang cukup yang telah dikendalikan oleh DOSM. Saya
percaya bahawa dari semasa ke semasa DOSM sendiri memang sedang dalam usaha
mempertingkatkan usaha untuk memastikan bahawa maklumat yang diperolehi adalah
tepat dari semasa ke semasa mengikut dimensi yang ditetapkan.

Pengkalan data Survei Isi Rumah dan Keperluan Asas adalah pangkalan data
yang paling basic, paling asas digunakan termasuk pangkalan data perlindungan sosial
yang ada di dalam rekod pihak Jabatan Perangkaan.

Tuan Yang di-Pertua: Terima kasih. Yang Berhormat Rasah. Maaf Yang
Berhormat Batu Gajah, saya terpaksa panggil sebelah sini. Yang Berhormat Rasah.

Tuan Cha Kee Chin [Rasah]: Terima kasih Tuan Yang di-Pertua. Saya meneliti
jawapan daripada Yang Berhormat Timbalan Menteri ketika menjawab soalan asal tadi.
Saya mendapati memang banyak survei atau kaji selidik dilakukan oleh Jabatan
Perangkaan Malaysia.

Cuma saya hendak tanya, apakah angka-angka ataupun data yang diperolehi
tersebut boleh disebarkan ataupun diterbitkan untuk maklumat umum dan yang lebih
penting adalah berdasarkan data-data yang telah dikumpulkan termasuk pengagihan ikut
kategori yang disebutkan oleh Yang Berhormat Timbalan Menteri tadi, apakah langkah-
