DR.01.12.2021 93

dirangka oleh kementerian pada tahun 2022 untuk meningkatkan taraf kehidupan
masyarakat Orang Asli di seluruh negara? Sejauh mana peruntukan RM114 juta ini
mampu untuk mengubah status kehidupan mereka sepanjang penghujung tahun 2022?

Seterusnya saya ingin menggesa kementerian supaya lebih proaktif dalam
membela nasib masyarakat Orang Asli khususnya di kawasan saya, di Jempol. Di
kawasan saya banyak aduan yang telah dibuat oleh wakil masyarakat Orang Asli
berkenaan masalah perhubungan, perumahan, jalan, bekalan air terawat, kemudahan
sukan dan sebagainya. la meliputi Kampung Orang Asli Batu Putih, Kampung Orang Asli
Panchor, Kampung Orang Asli Jeram Padang, Kampung Orang Asli Kelai. Mereka ini tidak
meminta bulan dan bintang, malah hanya mahukan sebuah kampung yang dilengkapi
segala kemudahan infrastruktur dan kemudahan asas.

Butiran 02400 — Jalan Perhubungan Desa. Saya difahamkan polisi yang
digunakan oleh kementerian untuk membina jalan baharu suatu kawasan itu hendaklah
terdapat sekurang-kurangnya tiga buah rumah. Saya pohon supaya peraturan ini dikaji
semula dan dilonggarkan sedikit kerana di kampung sememangnya terdapat banyak
kawasan sebegini.

Oleh itu, polisi yang ada tidak praktikal, lebih keadaan ini kerana mereka ada yang
rumah, satu atau dua buah rumah. Apabila jalan ini dibuat, sudah pastilah ia banyak lagi
rumah yang akan dibina. Oleh yang demikian, saya mohon supaya perkara ini dapat
dipertimbangkan agar polisi ini diubah kerana zaman-berzaman keadaan ini rakyat sudah
mula balik ke kampung untuk bina rumah sendiri oleh kerana rumah di bandar cukup
mahal. Lain, saya pohon supaya jalan baharu. Ini lama sudah saya minta supaya
disegerakan Sungai Kelai ke Bahau, sejauh 10 kilometer perlu disegerakan.

Butiran 03200 -— Skim Pembangunan Kesejahteraan Rakyat. Menerusi
belanjawan kali ini, peruntukan telah ditingkatkan kepada RM384 juta. Perkara ini
menunjukkan Kerajaan Keluarga Malaysia benar-benar mengambil berat tentang nasib
penduduk luar bandar. Saya difahamkan antara program termaktub menerusi peruntukan
ini meliputi Program Perumahan Rakyat Termiskin (PPRT), Program Peningkatan
Pendapatan (PPP) dan Program Latihan Kemahiran dan Kerjaya (PLKK).

Ketiga-tiga program ini dinyatakan sememangnya saling melengkapi untuk
membantu penduduk luar bandar yang memerlukan. Saya harap agar semua prosedur,
syarat kerenah birokrasi bagi semua permohonan program tersebut dikaji semula dan
dilonggarkan mengikut keadaan semasa.

Soalan saya, berapakah pecahan peruntukan untuk ketiga-tiga program tersebut
berdasarkan jumlah keseluruhan peruntukan untuk tahun 2022? Sepanjang ketiga-tiga
program tersebut diperkenalkan, berapa ramaikah penduduk luar bandar yang telah
mendapat manfaat mengikut pecahan program? Bagi program PPRT pula, berapa
pecahan mengikut kuota pembinaan baharu, baik pulih tahun 2022?

Akhirnya, saya juga ingin memohon agar kementerian memberi keutamaan
kepada kawasan Jempol khususnya bagi rumah PPRT. Sekian sahaja daripada saya.
Saya harap segala pandangan, persoalan, permohonan berkaitan dengan apa yang
dipohon tadi, mendapat perhatian kementerian tersebut. Terima kasih. Assalamualaikum
warahmatullahi wabarakatuh.

Tuan Pengerusi: Waalaikumsalam Yang Berhormat Jempol. Yang Berhormat
Sandakan, silakan.

6.05 ptg.

Puan Vivian Wong Shir Yee [Sandakan]: Terima kasih Tuan Pengerusi atas
peluang bagi saya mengambil bahagian dalam perbahasan peringkat Jawatankuasa bagi
belanjawan Kementerian Pembangunan Luar Bandar.

Tuan Pengerusi, pertama sekali saya ingin merujuk kepada muka surat 222,
Butiran 01703 — Bekalan Elektrik Luar Bandar Sabah dan Butiran 02003 — Bekalan Air
Luar Bandar Sabah. Yang Berhormat Menteri baru sahaja saya melayari laman rasmi
Facebook Jabatan Air Negeri Sabah pada pagi ini.
