DR.01.12.2021 21

Tuan Nga Kor Ming [Teluk Intan]: Terima kasih Tuan Yang di-Pertua. Yang
Berhormat Timbalan Menteri daripada segala data yang dikumpulkan, bolehkah diberitahu
kepada Dewan yang mulia ini manakah mengikut bandingan manakah negeri-negeri yang
paling kaya dan paling miskin daripada segi paras kemiskinan.

Soalan tambahan kedua saya adalah berdasarkan kepada data yang
dikumpulkan, dengan izin, it’s always better to give- to teach people how to fish rather than
give them a fish. Maka bagaimana kerajaan hendak membina upaya supaya rakyat dapat
bebas daripada belenggu kemiskinan. Ini kerana, setiap tahun ada orang miskin setiap
negeri ada paras kemiskinan yang berbeza. Sekian, terima kasih.

Tuan Yang di-Pertua: Terima kasih.

Dato’ Eddin Syazlee bin Shith: Terima kasih kepada Yang Berhormat atas
soalan tambahan. Kalau kekayaan mengikut negeri seperti yang ada dalam rekod
simpanan saya ini negeri yang mempunyai insiden kemiskinan yang rendah adalah Johor,
Pulau Pinang, Selangor dan Wilayah Persekutuan Kuala Lumpur.

Negeri-negeri lain yang agak tinggi insiden kemiskinan mutlaknya adalah
Kelantan, Sarawak, Sabah, Perak dengan 73 peratus. Insiden kemiskinan tegar pula
antara yang tertinggi adalah sama seperti negeri-negeri yang saya sebutkan tadi.

Saya bersetuju apa Yang Berhormat sebutkan tadi daripada kita memberikan
lebih baik kita mengajar rakyat cara bagaimana untuk menangkap ikan. Persoalannya
sekarang dalam tempoh pandemik COVID-19 tumpuan adalah untuk kita menangani
masalah ekonomi yang semakin meruncing.

Sebelum kita boleh mendidik mereka untuk menangkap ikan, saya percaya ramai
di kalangan mereka ini yang berada di bawah garis kemiskinan ini yang perlu dibantu
secara langsung sebelum mereka ini benar-benar diberi didikan kelas asas untuk mencari
makanan sendiri untuk berusaha.

Tuan Yang di-Pertua: Okey. Dipersilakan Yang Berhormat Puan Yeo Bee Yin.

10. Puan Yeo Bee Yin [Bakri] minta Menteri Sains, Teknologi dan Inovasi
menyatakan, usaha kementerian untuk menggalakkan aktiviti Research and Development
(R&D) di sektor swasta.

Timbalan Menteri Sains, Teknologi dan Inovasi [Datuk Haji Anmad Amzad
bin Mohamed @ Hashim]: Tuan Yang di-Pertua. Untuk makluman Ahli Yang Berhormat
di bawah Rancangan Malaysia Ke-12, MOSTI telah menyasarkan peningkatan
penyelidikan eksperimental dan sumbangan perbelanjaan R&D oleh perusahaan
perniagaan atau business expenditures R&D (BERD) kepada GERD daripada 43.9
peratus pada tahun 2020 kepada 70 peratus pada tahun 2025.

MOSTI juga telah menyasarkan supaya peratusan dana padanan- matching grant
yang disumbangkan oleh industri bagi geran penyelidikan dan pembangunan R&D
daripada MOSTI ditingkatkan daripada 36 peratus pada tahun 2020 kepada 40 peratus
mulai tahun 2022. Melalui ini semua kelulusan projek R&D di bawah MOSTI satu buah
industri akan merangkumi komitmen sebanyak 40 peratus daripada swasta. Manakala
selebihnya 60 peratus daripada sumbangan kerajaan.

Selaras dengan ini, kementerian sedang melaksanakan pelbagai inisiatif bagi
meningkatkan dan merancakkan semula aktiviti penyelidikan dan pembangunan (R&D)
negara yang akan memberi fokus kepada penyelidikan dan pembangunan eksperimental
iaitu. melalui langkah pertama yang dilaksanakan pada masa ini adalah melalui
penyeragaman dan penubuhan pusat aktiviti pengkomersialan hasil R&D yang unggul
melalui kerjasama industri dan badan swasta.

Di bawah langkah ini terdapat tiga perkara yang dilaksanakan iaitu yang pertama
melalui penubuhan Unit Pengurusan Penyelidikan atau dinamakan Research
Management Unit di bawah EPU-JPM yang mana ia akan bertanggungjawab sebagai
penyelaras utama atau perancang penyelidikan pembangunan, pengkomersialan, inovasi
dan ekonomi (R&D&C&l) negara.
