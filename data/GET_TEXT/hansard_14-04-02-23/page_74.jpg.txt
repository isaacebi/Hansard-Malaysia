66 DR.01.12.2021

4.09 ptg.

Tuan Steven Choong Shiau Yoon [Tebrau]: Terima kasih Tuan Pengerusi.
Ramai penunggang motosikal — butiran yang saya ingin sentuh sekarang adalah butiran
020300.

Tuan Pengerusi, ramai penunggang motosikal telah menggunakan Lebuhraya
Utara Selatan telah mengambil sikap memotong di sebelah kiri dan tidak memakai pakaian
yang bersinar. Ada juga banyak kereta termasuk motosikal yang lampu isyarat atau lampu
brek tidak berfungsi.

01610

Kesemua ini boleh mengancam keselamatan bukan sahaja mereka tetapi juga
pengguna jalan raya yang lain. Soalan saya; mengapakah motosikal berenjin kecil
dibenarkan menggunakan lebuh raya? Adakah kerajaan berhasrat untuk menggubal
undang-undang bagi mewajibkan penunggang motosikal memakai pakaian yang bersinar
dan menghalang motosikal berenjin kecil menggunakan lebuh raya? Bilakah
penguatkuasaan boleh ditingkatkan bagi menghentikan kereta dan motosikal yang lampu
isyarat dan breknya tidak berfungsi daripada digunakan di jalan raya?

Tuan Pengerusi, saya juga mendapati bahawa ramai pengguna jalan raya tidak
mempunyai lesen dan insurans kereta atau motor. Saya mendapati bahawa masalah
tersebut adalah berleluasa disebabkan kompaun yang dikenakan oleh pihak berkuasa
adalah pada kadar yang lebih murah berbanding dengan kos mengambil atau
membaharui lesen serta premium insurans kereta atau motor. Saya berharap agar Yang
Berhormat Menteri boleh menyiasat apa yang saya bentangkan. Sekiranya betul,
diharapkan agar tindakan yang wajar dapat dilaksanakan. Kalau tidak, mangsa accident
adalah tidak terjamin kerana tidak boleh menuntut pampasan daripada pesalah.

Seterusnya ialah Butiran 06000 — Pembaikan dan Pembinaan Jeti Jabatan Laut
Semenanjung. Tuan Pengerusi, di kawasan saya iaitu Jeti Kongkong Laut telah
mengalami kerosakan. Usaha saya untuk membina jeti baharu menghadapi masalah
disebabkan tapak jeti sekarang dimiliki oleh individu dan bukannya tapak awam. Saya
memohon kementerian untuk mengambil perhatian atas kesulitan yang dialami oleh
pelancong yang mahu menaikkan bot di situ supaya sebuah jeti baharu dapat dibina
secepat mungkin.

Seterusnya ialah Butiran 00900 — Meningkatkan Keupayaan KTMB. Tuan
Pengerusi, Projek Landasan Berkembar Elektrik Gemas-Johor Baru dijangka siap pada
tahun 2022. Adakah kontrak bagi projek tersebut akan dilanjutkan masanya? Sekiranya
ada, sudahkah isu yang menyebabkan ia dilanjutkan sudah dikenal pasti? Adakah jalan
penyelesaian sudah dibuat? Hal ini kerana kita tidak mahu kesulitan kepada rakyat yang
selalu menggunakan rel bagi perjalanan di situ berpanjangan.

Saya berharap pihak KTMB tidak lupa akan sebuah penempatan atau perumahan
sementara yang dinamakan Taman Sinaran Kempas yang dibina atas tanah di Kempas,
Johor Bahru. Taman ini mempunyai penempatan sebanyak 500 buah rumah iaitu
penghuni asal di situ sejak dari tahun 2000, selepas rumah mereka di sebelah landasan
kereta api dari Kulai ke Johor Bahru dirobohkan untuk tujuan membina Projek Landasan
Berkembar Elektrik Gemas-Johor.

Penduduk di situ dijanjikan dengan perumahan kekal dalam dua hingga tiga
tahun. Akan tetapi, sehingga hari ini tiada jalan penyelesaian yang memuaskan mereka.
Walaupun dengan usaha saya, mantan Menteri KPKT serta SUK Negeri Johor untuk
menawarkan rumah PPR kepada mereka pada bulan Mac tahun ini, majoriti daripada
mereka menolak tawaran ini.

Tuan Pengerusi, saya berharap agar pihak kementerian, KTMB dan SUK Negeri
Johor boleh mencari jalan penyelesaian dengan secepat mungkin, oleh sebab taman
perumahan sementara mereka sudah uzur. Selain loji kumbahan yang sudah lama tidak
berfungsi langsung, kesihatan mereka turut terancam disebabkan oleh longkang-longkang
di kawasan perumahan tersebut menjadi tapak pembiakan nyamuk aedes.

Itu sahaja daripada saya. Terima kasih.
