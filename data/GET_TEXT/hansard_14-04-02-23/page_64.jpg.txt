56 DR.01.12.2021

kanak-kanak itu RM300, pengguna hanya perlu bayar RM100 di kawasan Parlimen
Seremban dan saya berikan subsidi kepada 1,000 orang penerima.

Saya akan memperuntukkan RM50 ribu untuk projek ini di kawasan Parlimen
saya. Saya berharap Yang Berhormat Menteri Pengangkutan tidak ada bantahan kepada
agensi atau pun NGO yang terlibat. Kalau boleh, MIROS boleh memimpin projek ini
kerana MIROS merupakan agensi yang selalu menyokong usaha inisiatif keselamatan
untuk kerusi kanak-kanak ini. Jadi, itu sahaja. Terima kasih, Tuan Pengerusi.

Tuan Pengerusi: Banyak duit itu, Yang Berhormat. Yang Berhormat Sabak
Bernam. Silakan.

3.26 ptg.

Dato’ Haji Mohd Fasiah bin Mohd Fakeh [Sabak Bernam]: Bismillahi Rahmani
Rahim. Assalamualaikum warahmatullahi wabarakatuh dan salam sejahtera. Terima kasih
kepada Tuan Pengerusi.

Pertama, saya ingin menyentuh Butiran 010000 — Pengurusan, khususnya Butiran
010400 — Pengangkutan Darat yang mendapat peruntukan sebanyak RM1.8 juta bagi
tahun 2022 berbanding dengan RM3.2 juta pada tahun 2021 bagi merangka dasar
perundangan yang mantap ke arah peningkatan tahap keselamatan taktikal kenderaan
selaras dengan piawaian antarabangsa.

Saya ingin menyentuh dengan kenderaan persendirian seperti Hilux atau pun
four-wheel drive yang diubahsuai dengan kenderaan yang mempunyai rooftop tent dan
RTT bagi tujuan pelancongan. Pada masa kini, terdapat ramai individu yang meminati
aktiviti kembara pelancongan dengan kenderaan yang diubahsuai ini.

Bagaimanapun, saya ingin menimbulkan masalah daripada segi penguatkuasaan
Jabatan Pengangkutan Jalan (JPJ) daripada segi pengelasan kenderaan, jenis kegunaan
kenderaan. Sehubungan ini, saya ingin mendapatkan penjelasan, apa syarat-syarat dan
peraturan yang telah ditetapkan bagi kenderaan yang mempunyai rooftop tent atau pun
RTT ini. Apakah pemilik kenderaan ini perlu mendapatkan permit tertentu dan adakah
kerajaan bercadang mengkaji Akta Pengangkutan 1987 [Akta 333] sesuai dengan
perkembangan dan kemajuan kegunaan kenderaan masa kini.

Kedua, saya ingin menyentuh Butiran 020000 — Perkhidmatan Pengangkutan,
khususnya Butiran 020300 — Pengangkutan Jalan yang mendapat peruntukan sebanyak
RM698.9 juta bagi tahun 2022 berbanding RM792.2 juta bagi tahun 2021. Antaranya, bagi
mentadbir sistem latihan pengujian dan pelesenan memandu yang berkesan bagi
melahirkan pemandu kenderaan bermotor yang kompeten, mematuhi peraturan dan
berhemah.

Saya ingin membangkitkan kadar yuran pembelajaran dan latihan pemandu serta
harga pakej yang berbeza-beza di antara institut memandu bagi mendapatkan lesen
kereta Kelas D atau pun DA. Pada masa kini, institut memandu mengenakan bayaran
sebanyak RM850 bagi lesen D dan RM1,100 bagi lesen DA bagi mendapatkan latihan
kelas memandu kereta. Bagaimanapun, terdapat institut memandu yang mengenakan
bayaran yang lebih tinggi sehinggakan RM1,300 bagi lesen D dan ada yang RM1,500 bagi
lesen DA.

Saya ingin mendapatkan penjelasan, adakah kerajaan ada menetapkan kadar
bayaran tertentu ataupun kadar bayaran maksimum kepada institut memandu bagi latihan
pemanduan untuk mendapatkan lesen kereta dan kenapakah berlaku kadar bayaran yang
berbeza. Adakah kerajaan bercadang menyeragamkan kadar bayaran yang dikenakan
oleh institut memandu ini supaya lebih munasabah dan tidak menetapkan dan kenaikan
harga bayaran untuk mendapatkan latihan pemanduan ini?

Berhubung dengan Butiran 020000 — Perkhidmatan Pengangkutan, khususnya
Butiran 020300 — Pengangkutan Jalan ini, iaitu dengan fungsi penguatkuasaan undang-
undang pengangkutan dan komited dan berintegriti untuk melahirkan masyarakat yang
mempunyai budaya kepatuhan kepada peraturan jalan raya.
