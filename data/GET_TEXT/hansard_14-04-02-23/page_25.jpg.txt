DR.01.12.2021 17

belia, persatuan sukan, wakil persatuan berasaskan aktiviti ekonomi, jawatankuasa
masjid, surau, keagamaan dan juga kakitangan kerajaan.

Untuk makluman Dewan yang mulia ini, ahli-ahli MPPWP yang telah dilantik
tersebut berperanan sebagai pengantara bagi rakyat dengan kerajaan memandangkan
ahli tersebut adalah wakil yang paling dekat dengan rakyat dan merupakan opinion
leaders yang dihormati dalam kalangan komuniti dan berpengalaman luas dalam aktiviti
kemasyarakatan serta mempunyai pengaruh yang baik dalam kalangan masyarakat
setempat.

Dalam situasi pandemik wabak COVID-19 juga, MPPWP telah banyak membantu
usaha-usaha kerajaan dalam membendung wabak COVID-19 ini serta membantu pihak
kementerian dan agensi di dalam menyantuni masyarakat yang terkesan dengan wabak
COVID-19 ini.

Dari sudut peruntukan Tuan Yang di-Pertua, MPP Wilayah Persekutuan telah
menerima nilai elaun dan geran yang sama tanpa mengira siapa kerajaan yang
memerintah sekalipun. Jumlah peruntukan keseluruhan yang telah disalurkan setakat ini
adalah sebanyak RM6.1 juta dan telah diluluskan oleh Kementerian Kewangan bagi
pelaksanaan aktiviti, program dan juga pengurusan MPP Wilayah Persekutuan di tiga-tiga
wilayah. Terima kasih Tuan Yang di-Pertua.

Tuan Yang di-Pertua: Terima kasih.
Tuan Fong Kui Lun [Bukit Bintang]: Tuan Yang di-Pertua, soalan tambahan.
Tuan Yang di-Pertua: Silakan, ya.

Tuan Fong Kui Lun [Bukit Bintang]: Tahniah kepada pasukan bola sepak
Wilayah Persekutuan. Tuan Yang di-Pertua, memandangkan ramai penduduk-penduduk
tidak tahu kewujudan ahli jawatankuasa majlis perwakilan penduduk di kawasan Ahli-ahli
Parlimen Wilayah Persekutuan, ini tidak membantu Ahli Parlimen untuk mempercepatkan
menyelesaikan isu tempatan.

Adakah Yang Berhormat Timbalan Menteri berhasrat untuk memberi peruntukan
dan kakitangan kepada Ahli-ahli Parlimen tempatan untuk mengurus aduan-aduan di
kawasan masing-masing. Ini lebih efisien dan lebih berkesan oleh sebab di Wilayah
Persekutuan semua kawasan Ahli Parlimen tidak ada ADUN. Walhal di tempat Selangor
atau lain-lain negeri dia ada ADUN di tempat masing-masing. Minta penjelasan dari Yang
Berhormat Timbalan Menteri. Terima kasih.

Tuan Yang di-Pertua: Terima kasih. Silakan Yang Berhormat.

Datuk Seri Jalaluddin bin Alias: Tuan Yang di-Pertua, Terima kasih di atas
pandangan Yang Berhormat Kepong. Untuk makluman Yang Berhormat, kita di Wilayah
Persekutuan Kuala Lumpur, kita ada 11 zon, sub zon 66 dan untuk makluman Yang
Berhormat dan Dewan Rakyat bahawa pemilihan MPP Wilayah Persekutuan ini adalah
pencalonan dan cadangan daripada pemimpin-pemimpin dan juga mereka yang terlibat
dengan urusan masyarakat serta komuniti di kawasan zon dan sub zon yang telah
ditentukan. Tentunya di kalangan 1,500 MPP Wilayah Persekutuan di seluruh ketiga-tiga
wilayah ini, ada yang tidak mencapai KPI yang ditetapkan oleh kementerian.

Jadi pandangan dan teguran daripada setiap pemimpin terutamanya Ahli
Parlimen bagi kawasan dan zon yang berkenaan, bolehlah disampaikan kepada pihak
kementerian untuk kita kaji semula tentang penyambungan kontrak ataupun pelantikan
MPP di setiap zon yang berkenaan. Terima kasih.

Tuan Yang di-Pertua: Terima kasih. Silakan Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua.
Pertamanya saya ucapkan tahniah lah kepada Menteri dan juga Timbalan Menteri
Wilayah tentang kemenangan pasukan Wilayah semalam. Tahun lepas seramai 10 Ahli
Parlimen telah membuat kenyataan bersama agar kementerian tidak menamatkan
perkhidmatan Majlis Perwakilan Penduduk Wilayah Persekutuan.
