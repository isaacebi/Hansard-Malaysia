24 DR.01.12.2021

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

11.33 pg.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan ditangguhkan
sehingga jam 6.30 petang dan selepas itu Majlis Mesyuarat akan
ditangguhkan sehingga jam 10 pagi, hari Khamis, 2 Disember 2021”.

Tuan Yang di-Pertua: Terima kasih Yang Berhormat Menteri. Ada yang
menyokong?

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Tuan Yang di-Pertua, saya menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat, sekarang saya kemukakan masalah kepada Majlis untuk diputuskan.
Masalahnya ialah usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]

USUL MENANGGUHKAN MESYUARAT
DI BAWAH P.M. 18(1)

PILIHAN RAYA NEGERI SARAWAK

11.34 pg.

Dr. Kelvin Yii Lee Wuen [Bandar Kuching]: Terima kasih Tuan Yang di-Pertua.
Usul 18(1) bahawa Dewan ini meluluskan permintaan Ahli Parlimen Bandar Kuching untuk
membincangkan satu perkara tertentu berkenaan kepentingan orang ramai yang
berkehendak disegerakan.

Suruhanjaya Pillhan Raya (SPR) telah menetapkan Pilihan Raya Negeri (PRN)
Sarawak pada 18 Disember 2021. Tarikh penamaan calon pada 6 Disember, manakala
pengundian awal pada 14 Disember. Walaupun masih berdepan dengan pandemik
COVID-19, SPR masih tidak melakukan reformasi yang sepatutnya untuk membolehkan
pengundian yang lebih senang dan selamat terutamanya untuk rakyat Sarawak yang
tinggal di Semenanjung Malaysia dan Sabah.

Harga tiket kapal terbang ke Sarawak terutamanya berdekatan dengan tarikh
pilihan raya telah melambung dan ini akan menghalang rakyat Sarawak untuk balik dan
menunaikan tanggungjawab mereka. Pembaharuan seperti ‘absentee voting’ dengan izin,
di mana rakyat Sarawak boleh mengundi di tempat mengundi khas di bandar-bandar
utama di Semenanjung Malaysia ataupun secara undi pos seharusnya dilakukan secepat
mungkin untuk memastikan penyertaan semua dalam amalan demokrasi yang sihat ini .

Saya berpendapat bahawa isu ini menepati parameter yang diperlukan iaitu
pertama, ia merupakan perkara yang tertentu iaitu melibatkan penjelasan dari Jabatan
Perdana Menteri berkenaan mengapa reformasi ini tidak dilakukan sebelum ini dan
bagaimana ia dapat dilakukan secepat mungkin termasuk pindaan undang-undang di
Parlimen sekarang. Selain itu, ia juga melibatkan Kementerian Pengangkutan bagi
menjelaskan perancangan kerajaan untuk mengurangkan harga tiket kapal terbang untuk
memastikan tiada halangan untuk pulang mengundi.

Kedua, isu ini harus disegerakan kerana PRN Sarawak akan berlangsung dalam
masa terdekat dan sebarang pindaan undang-undang haruslah dilakukan segera agar
sempat diimplementasikan sebelum PRN ini.
