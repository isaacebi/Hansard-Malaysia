DR.01.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Rabu, 1 Disember 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Tuan Yang di-Pertua: Assalamualaikum warahmatullahi taala wabarakatuh,
salam sejahtera semua. Saya menjemput Yang Berhormat Tuan Ahmad Fadhli bin Shaari,
silakan.

Tuan Ahmad Fadhli bin Shaari [Pasir Mas]: Assalamualaikum warahmatullahi
wabarakatuh. Terima kasih Tuan Yang di-Pertua. Sebelum itu, saya ucapkan tahniah
kepada pasukan KL City kerana berjaya menggondol Piala Malaysia mengalahkan JDT.
Tahniah Yang Berhormat Ketereh dan Yang Berhormat Shah Alam. Soalan saya nombor
1.

1. Tuan Ahmad Fadhli bin Shaari [Pasir Mas] minta Menteri Alam Sekitar dan Air
menyatakan perkembangan terkini projek pembinaan tebatan banjir di tepi Sungai Golok
yang melibatkan sempadan antarabangsa Malaysia-Thailand.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh. Terima kasih
kepada Yang Berhormat Pasir Mas. Tuan Yang di-Pertua, dalam Rancangan Malaysia
Ke-11, kerajaan telah pun meluluskan Projek Pembangunan Lembangan Sungai
Bersepadu Sungai Golok (KESBAN) Fasa 1 yang dilaksanakan oleh Jabatan Pengairan
dan Saliran dengan kos sebanyak RM656 juta.

Projek ini dijangka siap pada 13 Ogos 2024 dengan kemajuan keseluruhan fizikal
kerja sebenar di tapak sehingga November 2021 ialah sebanyak 44 peratus telah dicapai
berbanding jadual asal hanya 23 peratus.

Untuk makluman Dewan yang mulia, status pelaksanaan projek KESBAN Fasa 1
mengikut skop utama ialah seperti berikut; iaitu pembinaan struktur pintu air Kuala Jambu.
Ini telah siap 100 peratus. Pembinaan ban banjir Sungai Lemal, Lanchang-Lemal di
bahagian hilir telah pun siap 98 peratus, manakala bahagian hulu telah siap 95 peratus.
Projek yang dalam proses pembinaan KESBAN ialah pembinaan ban banjir Sungai Golok
telah pun siap 20 peratus dan ban banjir Sungai Mentua akan bermula selepas itu.

Bagi Projek Pembangunan Lembangan Sungai Bersepadu Sungai Golok Fasa 2,
penumpuan telah pun diberikan kepada salah satu komponennya yang telah diluluskan
dalam Rolling Plan 2 (RP2) iaitu projek pembinaan flood wall Rantau Panjang dengan kos
projek sebanyak RM465 juta sepanjang 2.5 kilometer yang merangkumi kawasan Bandar
Rantau Panjang. Terima kasih.

Tuan Yang di-Pertua: Terima kasih Yang Berhormat Menteri. Silakan, soalan
tambahan satu.

Tuan Ahmad Fadhli bin Shaari [Pasir Mas]: Terima kasih Yang Berhormat
Menteri atas jawapan tadi. Saya mengambil kesempatan untuk mengucapkan terima
