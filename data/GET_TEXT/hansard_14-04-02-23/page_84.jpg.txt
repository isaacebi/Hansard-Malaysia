76 DR.01.12.2021

penumpang untuk mengambil takaful berbanding hanya insurans konvensional yang
disediakan apabila membeli tiket kapal terbang.

Saya mencadangkan agar pihak kementerian dapat mengadakan libat urus
dengan syarikat penerbangan agar dapat memberi pilihan perlindungan takaful kepada
penumpang yang menggunakan kapal terbang. Pilihan ini adalah lebih tepat untuk orang
Islam khususnya berbanding insurans konvensional. Saya yakin takaful akan menjadi
pillhan kepada semua.

Butiran terakhir, Tuan Pengerusi, ialah Butiran 031300 — Program Transformasi
Perkhidmatan Bas Henti-henti. Saya amat dukacita kerana ketiadaan peruntukan yang
diberikan pada tahun hadapan bagi butiran ini.

Walau bagaimanapun, saya mengharapkan kerajaan mengadakan bas henti-
henti dari Kuala Krai ke Dabong dan dari Jeli ke Dabong pada masa hadapan kerana
keperluan penduduk luar bandar yang tiada kemudahan kenderaan persendirian untuk ke
bandar.

Saya yakin perkhidmatan bas ini akan mendapat sambutan kerana Dabong kini
merupakan antara kawasan tumpuan pelancongan. Selain itu, ia bakal menjadi pilihan
utama penduduk di Dabong untuk ke bandar-bandar yang terdekat sama ada Bandar
Kuala Krai dan juga Bandar Jeli dan juga ke Hospital Sultan Ismail Petra.

Itu sahaja, Tuan Pengerusi. Terima kasih. Wassalamualaikum warahmatullah.

Tuan Pengerusi [Dato' Mohd Rashid Hasnon]: Seterusnya saya jemput Yang
Berhormat Sandakan.

4.57 ptg.

Puan Vivian Wong Shir Yee [Sandakan]: Terima kasih Tuan Pengerusi atas
peluang untuk saya mengambil bahagian dalam perbahasan Peringkat Jawatankuasa
bagi belanjawan Kementerian Pengangkutan.

Tuan Pengerusi, pertama sekali, saya ingin merujuk kepada muka surat 299,
Butiran 031300 — Program Transformasi Perkhidmatan Bas Henti-henti (SBST) dan muka
surat 302, Butiran 60000 — Pengangkutan Awam Bandar.

Saya ingin bertanya kepada Yang Berhormat Menteri, mengapakah Program
Transformasi Perkhidmatan Bas Henti-henti (SBST) telah dibatalkan dengan peruntukan
sifar untuk tahun 2022? Akan tetapi, pada masa yang sama, peruntukan untuk
pengangkutan awam bandar telah bertambah lebih daripada 130 peratus kepada hampir
RM1.2 bilion.

Bolehkah kementerian menjelaskan ke mana pertambahan peruntukan ini akan
digunakan? Adakah peruntukan ini akan dibelanjakan untuk menambah_baik
perkhidmatan bas awam? Jika ya, adakah kita cuba membelanjakan wang berkenaan
untuk sistem bas awam yang masih tidak mencukupi dan yang masih belum diperbaiki
lagi terutamanya di Sabah?

Kerajaan mesti menetapkan dasar pengangkutan awam negara dengan segera
bagi memastikan semua majlis perbandaran dan dewan bandar raya di negara ini
mempunyai garis panduan yang jelas untuk merancang dan melabur dalam perangkaian
pengangkutan awam berdasarkan tahap populasi penduduk mereka.

Pengangkutan awam yang sistematik tidak seharusnya hanya disediakan di
beberapa buah bandar besar dan utama yang terpilih di negara ini seperti di Kuala
Lumpur, Penang dan Johor, tetapi ia juga seharusnya diperluaskan ke kota lain termasuk
bandar-bandar di Sabah.

Kedua, saya ingin merujuk kepada Butiran 031400 — Insentif Pas Bulanan Tanpa
Had (My100/My50) di mana anggaran untuk tahun 2022 adalah RM115 juta.
