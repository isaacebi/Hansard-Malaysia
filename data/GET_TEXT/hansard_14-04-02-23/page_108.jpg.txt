100 DR.01.12.2021

Saya mohon penjelasan kementerian sejak lima tahun kebelakangan ini adakah
keselamatan pelajar-pelajar ini terancam, apakah terdapat sebarang kes keselamatan
sejak KPTM Semporna berada di daerah Semporna. Lokasi KPTM Semporna bukan
sahaja jauh daripada laut dan pekan Semporna, malah lokasi tersebut tidak pernah walau
sekali dalam sejarah puluhan tahun pernah terdedah kepada isu keselamatan, penculikan
dan lanun.

Jika rumah Perdana Menteri boleh diubahsuai dengan kos sebesar RM38 juta,
KPTM Semporna tidak memerlukan jumlah sebesar itu untuk meneruskan operasinya.
Sekian, Tuan Pengerusi.

01830

Tuan Pengerusi: Terima kasih Yang Berhormat Sepanggar. Yang Berhormat
Sibuti.

6.30 ptg.

Tuan Lukanisman bin Awang Sauni [Sibuti]: Terima kasih Tuan Pengerusi.
Saya terus pergi ke Maksud Pembangunan 22, Kementerian Pembangunan Luar Bandar.
Saya ingin menyentuh kepada Butiran 03200 — Skim Pembangunan Kesejahteraan
Rakyat. Dalam perbahasan belanjawan, saya telah menyentuh perkara berkenaan
tentang bina baharu rumah dan juga baik pulih rumah. Saya juga telah mendapat jawapan
kepada soalan bertulis saya. Pihak kementerian menjawab bahawa Parlimen Sibuti hanya
disediakan sebanyak 35 buah rumah untuk dibina sepanjang RMKe-12.

Saya merasakan jumlah 35 ini adalah sangat kecil dengan jumlah yang telah
diperuntukkan hampir 19,000 untuk baik pulih dan juga bina baharu rumah yang daif. Juga
bagi tahun 2022, Sibuti hanya disediakan hanya enam buah bina baharu dan juga saya
merasakan masih banyak keperluan untuk sebuah Parlimen dan juga saya berharap
sekurang-kurangnya, setahun setiap Parlimen diperuntukkan 20 sehingga 30 buah. Itu
adalah sangat bermaruah bagi setiap Parlimen di luar bandar.

Saya juga mencadangkan kepada pihak kerajaan bagi baik pulih adalah alangkah
baik sekiranya kementerian mengubah sedikit SOP kementerian untuk membaik pulih
rumah panjang secara gotong-royong. Peruntukannya digunakan secara gotong-royong
ataupun menyediakan peruntukan khusus bagi baik pulih rumah panjang kerana agak
sukar untuk kita hanya membaiki satu pintu rumah di dalam sebuah rumah panjang. Ini
akan menimbulkan rasa ketidakpuasan memandangkan sepanjang-panjang rumah itu
yang rosak.

Juga saya sangat-sangat berharap agar pihak kementerian dapat melihat apa
yang saya suarakan dan juga rakan-rakan lain bagi Ahli Parlimen di kawasan luar bandar.
Saya juga mengakui pembangunan di luar bandar ini bukan hanya terletak di negeri Sabah
ataupun di Sarawak sahaja. Di negeri-negeri lain juga turut memerlukan peruntukan
tersebut.

Juga selain daripada itu, saya ingin menyentuh berkenaan tentang Butiran 02403
— Program Bersepadu Pemajuan Kawasan, Butiran 02404 — Program Lonjakan Mega Luar
Bandar, Butiran 02503 — Pembangunan Ekonomi Luar Bandar dan juga Butiran 02600 —
Pembangunan Ekonomi Komuniti.

Pada tahun 2018, Pusat Transformasi Luar Bandar (RTC) telah digugurkan dan
diprogramkan kementerian. Juga RTC Parlimen Sibuti diserahkan kepada kerajaan
negeri. Ya, kami terima dan saya merasakan bagi semua butiran yang saya sebutkan, di
situlah pusat transofrmasi ekonomi, pusat penjanaan ekonomi, pusat komuniti luar bandar
dapat menikmati kemudahan-kemudahan Kerajaan Persekutuan.

Contohnya pihak KEMAS dapat membuka pejabat di RTC. Jabatan Pendaftaran
Negara dapat menempatkan operasi di RTC tetapi Kementerian Luar Bandar telah
meninggalkan projek ini.

Saya juga berharap agar RTC Parlimen Sibuti dapat diteruskan walaupun tanpa
menempatkan pegawai-pegawai KPLB di RTC tetapi sekurang-kurangnya memberikan
