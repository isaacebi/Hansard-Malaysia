DR.01.12.2021 89

(ix) Yang Berhormat Sibuti; dan
(x) Yang Berhormat Tuaran.

Dipersilakan Yang Berhormat Cameron Highlands.

5.45 ptg.

Tuan Ramli bin Dato’ Mohd Nor [Cameron Highlands]: Terima kasih Tuan
Pengerusi. Saya ingin pergi terus ke Butiran 02400 — Jalan Perhubungan Desa dan
Butiran 02300 — Jalan-jalan Luar Bandar.

Projek Jalan Perhubungan Desa telah dilaksanakan oleh KPLB sejak tahun 1981
lagi. Tujuan projek ini adalah menyediakan jalan-jalan perhubungan yang menyambung
antara sesebuah kampung dengan kampung yang lain atau menghubungkan kampung
tertentu dengan jalan raya utama.

Jika dilihat pada hari ini terdapat beberapa perkampungan Orang Asli khususnya
di Cameron Highlands yang masih lagi belum mempunyai fasiliti jalan perhubungan yang
baik untuk mereka. Saya ingin memohon kepada pihak kementerian supaya
mempertimbangkan untuk membina jalan-jalan baharu di beberapa buah kampung di
kawasan Parlimen tersebut. Antaranya ialah:

(i) membina jalan baharu dari Kampung Lemoi ke Kampung Cenang
Cerah di Pos Lemoi lebih kurang 12 kilometer;

(ii) membina jalan baharu dari Kampung Tual ke Kampung Sat Lama
lebih kurang 10 kilometer di Pos Sendrut; dan

(iii) membina jalan baharu dari Kampung Sendrut ke Kampung Labu
di Pos Sendrut, lebih kurang 15 kilometer.

Saya ingin juga bertanya kepada pihak kementerian, apakah masalah ataupun
kekangan yang dihadapi oleh pihak kerajaan dalam membina jalan-jalan perhubungan
desa untuk perkampungan masyarakat Orang Asli di seluruh Malaysia? Apakah ia tidak
memenuhi kriteria yang telah ditetapkan?

Selain itu, memohon pihak kementerian juga memantau dan membaiki pulih jalan
perhubungan desa yang ada di kawasan Parlimen Cameron Highlands khususnya di jalan
utama dari jalan besar Sungai Koyan ke Kampung Orang Asli Pos Sendrut yang rosak
teruk, tidak dibaik pulih bertahun-tahun.

Keduanya, jalan dalam perhubungan dalaman sedia ada perkampungan Orang
Asli Pos Telanok lebih kurang 15 kilometer.

Ketiga, jalan perhubungan dalaman semua perkampungan Orang Asli di Pos
Betau Sungai Koyan, Kuala Lipis Pahang melebihi 20 kilometer.

Selain itu juga, saya mohon pihak kementerian mengambil maklum keadaan jalan
di kawasan perkampungan-perkampungan Orang Asli di dalam Parlimen Gua Musang.
Kalau kita lihat dalam masa musim hujan ini makin bertambah teruk. la seumpamanya
bendang dan ini menyusahkan masyarakat Orang Asli dalam kawasan tersebut untuk ke
bandar dan menjalani kehidupan seharian.

Saya mohon Yang Berhormat Menteri dan Yang Berhormat Timbalan Menteri
KPLB turun ke kawasan saya dan melihat jalan-jalan yang telah saya sebutkan tadi. Saya
berharap seluruh perkampungan Orang Asli negara ini khusus di kawasan Parlimen
Cameron Highlands mempunyai jalan raya bagi memudahkan urusan seharian mereka
kelak.

Tuan Pengerusi, seterusnya saya ingin pergi Butiran 01701 — Bekalan Elektrik
Luar Bandar Semenanjung dan Butiran 02001 — Bekalan Air Luar Bandar Semenanjung.
Soalan saya berapakah jumlah perkampungan Orang Asli di negara ini yang masih lagi
tidak dapat menerima bekalan air bersih dan apakah langkah-langkah yang dilakukan oleh
kerajaan dalam menyelesaikan masalah bekalan air bersih kepada penduduk kampung
Orang Asli di negara ini?
