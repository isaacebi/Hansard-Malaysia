102 DR.01.12.2021

Seterusnya saya ke butiran jalan-jalan luar bandar iaitu Butiran 02300 — Jalan-
jalan Luar Bandar yang telah diberi peruntukan RM1 bilion. Saya ingin bertanya
kenapakah butiran ini tidak— peruntukan untuk jalan-jalan luar bandar ini tidak diagih-
agihkan mengikut negeri seperti mana yang telah diberi untuk bekalan elektrik dan
bekalan air luar bandar. Jadi, berapakah diagihkan untuk Sarawak, Sabah dan juga
negeri-negeri yang lain? Kenapakah tidak diagih, diberi butiran seperti mana yang dibuat
untuk bekalan elektrik dan bekalan air luar bandar?

Jadi saya ingin tahu berapakah yang akan diperuntukkan untuk negeri Sabah dan
saya ingin tahu apakah pihak kementerian mempunyai database untuk melihat berapa
lagi buah kampung di seluruh negara ini yang belum mendapat bekalan elektrik luar
bandar dan khususnya di Sabah berapa? Kalau mahu minta dari kawasan Parlimen
Tuaran, saya boleh beri. Saya akan beri untuk masalah bekalan elektrik, bekalan air dan
juga jalan. Saya boleh beri pihak kementerian dan mohon untuk diberi peruntukan.

Akhir sekali Tuan Pengerusi ialah Butiran 050700 — Elaun Jawatankuasa
Pembangunan dan Keselamatan Kampung (JPKK). Saya ingin bertanya sama ada pihak
kementerian mempunyai dasar tertentu untuk pelantikan JPKK ini. Sama ada ia dipilih
atau dilantik sahaja?

01840

Adakah pihak kementerian atau kerajaan bercadang supaya JPKK ini dilihat
sebagai satu unit kerajaan yang telus, yang seharusnya mengamalkan demokrasi di mana
mereka dipilih, diundi dan sebagainya oleh rakyat. Supaya setiausahanya ada pelantikan,
kakitangan daripada kerajaan duduk di sana yang boleh mengurus hal-hal yang berkaitan
dengan kewangan iaitu yang tahu tentang Treasury instruction dan sebagainya untuk
mengelakkan daripada ketirisan. Ini apabila pihak kerajaan dapat memberi bajet tahunan
yang boleh dilaksanakan oleh pihak JPKK. Jadi Tuan Pengerusi, itu sahaja yang saya
ingin bahas dalam butiran ini. Terima kasih.

Tuan Pengerusi: Terima kasih Yang Berhormat Tuaran. Akhir sekali Yang
Berhormat Dungun. Silakan Yang Berhormat.

6.41 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi. Saya terus ke Butiran
020000 — Pembangunan Infrastruktur dan Kemudahan Asas. Soalan saya, apakah
kementerian akan memberi perhatian khusus kepada kemudahan asas yang masih kritikal
di Parlimen Dungun? Seperti yang pertamanya, longkang-longkang yang masih belum
cukup bagi menangani masalah banjir yang berlaku saban tahun.

Keduanya, lampu-lampu jalan yang masih lagi belum cukup menerangi kawasan
pedalaman dan pinggir bandar sehingga membahayakan pengguna jalan raya pada waktu
malam.

Ketiga, pada penghujung tahun 2021 masih ada lagi jalan-jalan yang masih daif
dan memerlukan pembaikan segera. Dalam perkara yang melibatkan satu status
pembinaan Maktab Rendah Sains MARA (MRSM) Dungun pada waktu ini, pohon
diketahui perkembangan projek pembinaan MRSM ini.

Seterusnya, apakah status projek pembinaan jalan luar bandar dari Kampung Mat
Daling Jerantut hingga ke Kampung Pasir Raja, Dungun sepanjang 52.55 kilometer?
Pentingnya ini kerana ia membawa limpahan atau disebut dengan spillover effect dengan
izin Tuan Pengerusi, iaitu ia akan membawa kepada kemajuan yang akan
menghubungkan dua kampung di Dungun dan juga di Jerantut.

Keempat, bagaimanakah kementerian dapat memberikan perhatian kepada
impak pembangunan luar bandar dari limpahan kesan stesen ECRL di Bukit Bauk,
Dungun? Apakah ada jangkaan pertumbuhan ekonomi rakyat tempatan yang mungkin
dirangka oleh kementerian apabila adanya ECRL di Bukit Bauk dari segi stesen
penggunaannya.
