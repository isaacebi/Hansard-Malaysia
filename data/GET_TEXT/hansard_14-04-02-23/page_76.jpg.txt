68 DR.01.12.2021

Tuan Khoo Poay Tiong [Kota Melaka]: Saya bersetuju dengan apa yang disebut
oleh Yang Berhormat Kota Kinabalu dan minta masukkan sebagai sebahagian daripada
ucapan saya. Saya harap supaya Yang Berhormat Menteri boleh perjelaskan sama ada
peruntukan itu diletakkan pada butiran yang lain ataupun apa sebenarnya yang berlaku.
Sebab kita lihat hari ini kita perlukan pengangkutan awam ini supaya ia dapat meringankan
beban rakyat terutamanya daripada golongan B40. Sekian, terima kasih.

01620

Tuan Pengerusi [Dato’ Mohd Rashid Hasnon]: Terima kasih Yang Berhormat
Kota Melaka. Seterusnya saya jemput Yang Berhormat Dungun.

4.20 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi. Butiran 020100 — Agensi
Pengangkutan Awam Darat (APAD) dan juga Butiran 031100 — Emolumen Kakitangan
Kontrak SPAD. Soalnya, apakah masih wujud SPAD setelah dipinda kepada APAD?
Seterusnya, apakah perbezaan fungsi APAD dengan JPJ pada waktu ini?

Butiran 031200 — Program Dana Bantuan Sementara Bas Henti-henti (ISBSF)
yang melibatkan bantuan kepada perkhidmatan bas henti-henti yang ditiadakan
peruntukan bagi Bajet 2022. Saya mohon dilihat juga kepada bantuan kepada
perkhidmatan bas sekolah kerana timbul rungutan pengusaha-pengusaha bas sekolah
dikatakan tidak mendapat bantuan seperti mana bantuan bas henti-henti.

Seterusnya, saya mohon juga dilihat kepada Butiran 010300 — Udara. Fungsi
kementerian ialah merancang serta mewujudkan sistem dan infrastruktur pengangkutan
udara yang selamat, cekap dan lestari. Soalan saya, sejauh mana sistem pengangkutan
udara di negara ini telah dinaiktarafkan memenuhi maksud ini bagi mengelakkan kejadian
yang tidak diingini seperti mana penerbangan MH370 yang telah berlaku.

Seterusnya Butiran 010200 — Maritim. Sejauh manakah penguatkuasaan dan
penggunaan undang-undang maritim di Malaysia sudah menepati standard
antarabangsa?

Keduanya, adakah kelengkapan dan fasiliti untuk Bahagian Pengurusan Trafik
dan Bantuan Pelayaran (BPTBP) di Jabatan Laut Malaysia sudah mencukupi pada waktu
ini?

Ketiganya, apakah usaha-usaha kementerian dalam mempertingkatkan
kemampuan Pelabuhan Kemaman supaya setaraf dengan pelabuhan-pelabuhan lain
yang ada di negara kita?

Daripada segi infrastruktur, Malaysia mempunyai enam lagi pelabuhan
Persekutuan utama iaitu Pelabuhan Klang, Pelabuhan Johor, Pelabuhan Tanjung
Pelepas, Pelabuhan Kuantan, Pelabuhan Pulau Pinang dan Pelabuhan Bintulu termasuk
Pelabuhan Kemaman yang telah saya sebutkan jadi yang ketujuh. Malah Pelabuhan
Klang mendapat pengiktirafan antara 12 daripada 20 buah pelabuhan paling sibuk di
dunia. Manakala Pelabuhan Tanjung Pelepas berganjak naik ke tangga ke-15 susulan
langkah proaktif Kementerian Pengangkutan.

Mengikut laporan sehingga Jun 2020, Jabatan Laut Malaysia dan pelabuhan
tempatan melaporkan 11,099 buah kapal berlabuh di pelabuhan Malaysia. Melihat kepada
perkembangan positif ini walaupun negara masih bergelut untuk mengukuhkan ekonomi,
industri perkapalan sewajarnya diberikan lebih perhatian dan diperkemas daripada segi
polisi supaya mencapai piawaian-piawaian standard negara maju serta syarikat
perkapalan di dunia.

Potensinya tetap ada malah lebih besar faedahnya jika diterapbkan sepenuhnya
penggunaan teknologi terkini dalam sistem perkhidmatan pelabuhan berupaya
menyumbang ke arah kelestarian ekosistem kepada semua pihak. Pada masa sama,
kerjasama erat sektor korporat dan kerajaan juga amat penting bagi mengekalkan
kemajuan industri perkapalan dan pelabuhan di negara ini.
