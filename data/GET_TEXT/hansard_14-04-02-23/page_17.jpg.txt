DR.01.12.2021 9

sepakat bagi meneruskan rundingan berkaitan isu-isu sensitif seperti perolehan kerajaan,
dasar bumiputera, hak harta intelek termasuk petunjuk geografi dan halal.

Pada tahun 2017, Malaysia dan EU telah mengadakan beberapa pertemuan bagi
menilai tahap kesediaan masing-masing untuk menyambung semula rundingan Malaysia-
EU FTA.

Memandangkan tiada perkembangan positif yang mampu dicapai, Jemaah
Menteri pada 18 September 2019 telah bersetuju untuk menangguhkan rundingan FTA
dengan EU sehingga kedua-dua pihak benar-benar bersedia untuk membincangkan
kesemua isu tertangguh yang kompleks dan sensitif.

Tuan Yang di-Pertua, kerajaan menyedari hakikat bahawa EU merupakan salah
satu rakan dagang dan sumber pelaburan utama bagi Malaysia. Justeru itu, sejak tahun
lalu Kementerian MITI telah menganjurkan beberapa sesi libat urus bersama pihak industri
dan pemegang taruh untuk mendapatkan pandangan dan maklum balas mengenai
kewajaran untuk Malaysia menyambung semula rundingan Malaysia-EU FTA.

Hasil daripada sesi libat urus tersebut, majoriti daripada responden berpandangan
rundingan Malaysia-EU FTA perlu disambung semula khususnya bagi meluaskan akses
pasaran dan meningkatkan daya saing syarikat-syarikat pengeksport tempatan.

Selanjutnya MITI juga baru-baru ini telah mengadakan perbincangan dengan
Duta dan Ketua Delegasi EU ke Malaysia serta mengutus surat kepada EU mengenai
hasrat untuk meneliti dan berbincang semula hala tuju Malaysia-EU FTA.

Kesimpulannya Tuan Yang di-Pertua, kerajaan sedia maklum akan kepentingan
EU sebagai salah satu rakan dagang utama Malaysia dan telah mengambil langkah-
langkah yang sewajarnya untuk menghidupkan semula rundingan Malaysia-EU FTA dan
semua FTA yang ditandatangani oleh Malaysia perlu memberi manfaat yang jelas.
Kerajaan tidak akan berkompromi dalam isu-isu yang akan memberi kesan negatif kepada
negara dan rakyat. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Timbalan Menteri. Yang
Berhormat Bangi.

Dr. Ong Kian Ming [Bangi]: Terima kasih. Yang Berhormat Timbalan Menteri
saya hendak tanya, sama ada Yang Berhormat Timbalan Menteri sedar bahawa
kelambatan dalam proses rundingan EFTA ini sehingga pusingan ke-12 dan juga
kelambatan dalam memulakan semula rundingan Malaysia-EU FTA memang akan
memberi satu signal yang tidak begitu baik bahawa Malaysia tidak bersedia untuk
melangkah ke hadapan daripada segi perjanjian ini. Mungkin juga ada impak daripada
segi pelaburan FDI ke Malaysia.

Jadi, soalan saya bolehkah Yang Berhormat Timbalan Menteri memberikan satu
deadline, bilakah EFTA ini akan dihabiskan pada tahun 2022, 2023? Berikan satu time
frame dan juga untuk memulakan semula rundingan Malaysia-EU FTA? Apakah time
frame? Adakah Jemaah Menteri perlu membuat satu keputusan dan bilakah keputusan ini
akan dibuat? Terima kasih.

Tuan Yang di-Pertua: Terima kasih, silakan Yang Berhormat Timbalan Menteri.

Datuk Lim Ban Hong: Tuan Yang di-Pertua, berkenaan dengan perjanjian
perdagangan yang pertama iaitu EFTA, saya telah menjelaskan dalam soalan tadi
bahawa pusingan seterusnya yang akan diadakan ialah dijangka pada Januari 2022.

Berkenaan dengan tarikh muktamad yang perlu diberi, ini melibatkan
perbincangan negara dengan beberapa negara di bawah EFTA seperti yang saya
bentangkan tadi, ia melibatkan topik-topik yang juga saya telah sebutkan tadi, 14 topik.
Jadi, ia perlu melihat kepada proses rundingan kerana ia melibatkan banyak pemegang
taruh dan juga topik-topik yang saya sebutkan tadi.

Berkenaan dengan Perjanjian Perdagangan Bebas yang satu lagi iaitu MUEFTA
dengan Kesatuan Eropah, sekiranya kita hendak menyambung balik kita perlu
mendapatkan mandat baru daripada Jemaah Menteri seperti yang saya jelaskan tadi
dalam jawapan. Beberapa sesi libat urus telah dijalankan dan kita akan meminta mandat
