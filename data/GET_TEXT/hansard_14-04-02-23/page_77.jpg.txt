DR.01.12.2021 69

Perkara perlu diberikan perhatian segera ialah latihan tenaga kerja mahir dan
berpengetahuan dalam kalangan anak-anak tempatan. Latihan maritim perlu diperkasa
dan diberikan bagi memenuhi piawaian terbabit.

Saya mohon sebagai akhirnya kementerian segera memberikan perhatian serius
dalam perkara yang melibatkan isu ini. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Dungun. Seterusnya Yang Berhormat Tangga Batu.

4.26 ptg.

Puan Rusnah binti Aluai [Tangga Batu]: Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih
kepada Tuan Pengerusi dan Yang Berhormat Menteri atas ruang dan peluang yang diberi.

Masalah kesesakan lalu lintas yang dialami oleh penduduk bandar terutamanya
tidak boleh dibiarkan berterusan. Masalah ini boleh memberi gangguan kepada
persekitaran dan psikologi manusia. Selain daripada mencemarkan alam sekitar melalui
pelepasan karbon monoksida ke udara, pencemaran bunyi, risiko kemalangan, kesesakan
lalu lintas memberi kesan psikologi kepada pengguna-pengguna jalan raya.

Antara kesan psikologi ialah mudah marah, tertekan, kurang daya tumpuan, letih
lesu, muntah, pening kepala dan sukar tidur. Keadaan hidup yang tertekan menjadikan
ramai yang panas baran. Sedikit masalah di jalan raya menjadikan pergaduhan sehingga
ada kes pukul bantai yang menyebabkan kematian.

Merujuk kepada Butiran 020100 — Agensi Pengangkutan Awam Darat (APAD)
peruntukan dikurangkan sebanyak RM480,600. Butiran 020300 — Pengangkutan Jalan,
peruntukan dikurangkan sebanyak RM93,303,600.

Adakah kualiti pengangkutan awam kita telah meningkat dengan baik? Adakah
rakyat berpuas hati dengan perkhidmatan pengangkutan awam ini? Adakah
pengangkutan awam kita hanya banyak dinaiki oleh orang-orang susah atau pekerja-
pekerja asing kerana terpaksa, walhal di luar negeri, di negara-negara maju Perdana
Menteri pun menaiki pengangkutan awam seperti kereta api ataupun LRT untuk ke
pejabat.

Di Melaka contohnya, dari rumah saya di Masjid Tanah terdapat lebih 20 buah
lampu isyarat untuk sampai ke Bandar Melaka. Ada juga yang mengatakan ini Melaka
‘Darul Traffic Light’ ya, terlampau banyak. Keadaan trafik sangat sesak melalui AMJ
apatah lagi dari Klebang ke Bandar Hilir. Menjadi tular di TikTok, agar jangan datang ke
Melaka untuk melancong dan orang-orang tempatan sendiri mengelakkan diri dari ke
bandar pada hujung minggu. Ini tidak baik untuk pelancongan.

Saya juga ingin merujuk kepada butiran — meningkatkan keupayaan KTMB,
Butiran 010100 — Pengurusan Am dan Butiran 010600 — Pengurusan Sumber Manusia.

Adakah kewangan KTMB ini so/vent dan mampu membayar si piutang- si piutang
dan gaji pekerja pengangkutan awam kerana dikatakan Keretapi Tanah Melayu Berhad
tidak membuat untung terutamanya semenjak bermulanya pandemik? Adakah KTMB
mampu membayar wang gratuiti kepada kakitangan yang bersara dan tertunggak dan
menunggu-nunggu gratuiti mereka.

Difahamkan Railway Asset Corporation (RAC) punyai banyak tanah bernilai yang
mungkin boleh dijual untuk mengatasi masalah di atas. Semoga ada jalan keluar untuk
masalah-masalah ini. Adakah tanah-tanah tersebut boleh dipulangkan kepada KTMB?

Akhirnya, saya ingin bertanya tentang Lapangan Terbang Antarabangsa Batu
Berendam. Semasa Pakatan Harapan memerintah di Melaka, perkhidmatan penerbangan
ke Kota Bharu, Langkawi dan Ipoh sangat memudahkan. Apakah status terkini?
