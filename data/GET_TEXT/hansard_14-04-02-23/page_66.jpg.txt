58 DR.01.12.2021

tahun 2021, hanya RM44 juta. Kenaikan ini hampir lima kali ganda untuk tahun 2022. Hulu
Selangor mohon penjelasan, Projek Lapangan Terbang manakah yang akan terlibat untuk
tahun 2022? Adakah peruntukan tersebut merangkumi pembangunan semula Lapangan
Terbang Subang?

Secara tidak langsung, mohon juga Yang Berhormat Menteri jelaskan, apakah
status terkini mengenai Lapangan Terbang Subang? Melalui butiran di bawah
Kementerian Kewangan, kelihatan komitmen kewangan kerajaan kepada Malaysia
Airports Holdings Berhad (MAHB) dikurangkan dengan mendadak dan ini ditambah
dengan kebimbangan orang awam yang sehingga kini masih risau sekiranya Lapangan
Terbang Subang diambil alih oleh pihak swasta.

Justeru itu, mohon sekiranya Yang Berhormat Menteri dapat memberi komitmen
bahawa tidak akan berlakunya perkara-perkara tersebut. Pihak kerajaan juga dapat
memberi komitmen bahawa Lapangan Terbang Subang juga akan terus diperkasakan.

Butiran 60000 — Pengangkutan Awam Bandar, dengan peruntukan RM1.18 bilion
pada tahun 2021. Hanya diperuntukkan sebanyak RM500 juta menjadikan peningkatan
lebih kurang sebanyak RM600 juta untuk tahun 2022. Hulu Selangor ingin bertanya,
adakah melalui peruntukan ini akan menyelesaikan isu ketidaksambungan bantuan
pertama hingga ke akhir yang kurang cekap dan telah berlarutan sekian lama di negara
kita? Adakah peruntukan tersebut hanya fokus di kawasan bandar? Bagaimana pula di
kawasan luar bandar? Apakah program yang akan dilaksanakan atau apakah inisiatif yang
akan dilaksanakan bagi meningkatkan kebolehcapaian masyarakat terhadap mod
pengangkutan awam secara menyeluruh terutamanya di kawasan luar bandar? Adakah
inisiatif ini dengan izin, [Tidak jelas] sedang dipertimbangkan oleh pihak kerajaan ini mirip
pada konsep e-hailing yang sedia ada di negara kita? Bagaimana kerajaan memastikan
segala inisiatif tersebut juga akan bersifat mampan agar pelaburan yang dilaksanakan
oleh kerajaan memberi manfaat dua hala?

Selain itu, mohon pencerahan semasa penggulungan di peringkat dasar, Yang
Berhormat Menteri maklum Program Dana Bantuan Sementara Bas Henti-henti dan
Program Transformasi Perkhidmatan Bas Henti-henti telah dikelaskan daripada
perbelanjaan dengan izin... [Tidak jelas]. Oleh itu, adakah dana kedua-dua itu turut
dirangkumi di bawah Butiran 60000? Mohon penjelasan daripada Yang Berhormat
Menteri. Sekian, terima kasih Tuan Pengerusi.

Tuan Pengerusi: Terima kasih Yang Berhormat Hulu Selangor. Yang Berhormat
Tumpat, silakan.

3.37 ptg.

Dato’ Haji Che Abdullah bin Mat Nawi [Tumpat]: Terima kasih Tuan Pengerusi.
Pertamanya, saya ingin menyentuh Butiran 020100 — Agensi Pengangkutan Awam Darat.
Saya ingin mengetahui statistik kes-kes kemalangan yang melibatkan lori treler di jalan-
jalan utama dalam negara. Berdasarkan statistik tersebut, berapa peratus kah melibatkan
kecuaian pemandu serta berapa peratus pula melibatkan aspek lain seperti lebih muatan
dan sebagainya?

Saya juga ingin mengetahui, berapakah penggantungan lesen telah dikenakan
kepada syarikat pengendali kerana tidak mematuhi syarat pelesenan? Serta, sejauh mana
bahagian pemeriksaan dan audit keselamatan Jabatan Pengangkutan Jalan
melaksanakan pemantauan berkala terhadap syarikat kenderaan berat bagi memastikan
mereka sentiasa mematuhi peraturan jalan raya yang ditetapkan kerajaan?

Seterusnya pada Butiran 020300 — Pengangkutan Jalan. Saya ingin bertanya,
berapa kes kemalangan melibatkan pemandu mabuk berlaku sepanjang tahun 2021 ini?
Adakah pindaan terhadap Akta Pengangkutan Jalan yang dilakukan pihak kementerian
pada tahun lalu berbaloi dalam menimbulkan kesedaran terhadap bahaya memandu
dalam keadaan mabuk? Sejauh mana kementerian menjalankan aktiviti penguatkuasaan
di kawasan tumpuan penjualan minuman keras bagi mengelakkan kemalangan jalan raya
berlaku disebabkan oleh pemanduan mabuk?
