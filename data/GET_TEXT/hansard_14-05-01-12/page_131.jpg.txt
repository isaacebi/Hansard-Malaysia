DR. 17.3.2022 125

Walaupun semua undang-undang tersebut memperuntukkan berkenaan
dengan keperluan mendapat keizinan daripada ibu bapa atau penjaga, peruntukan
tersebut adalah berbeza berkenaan keperluan untuk mendapat keizinan daripada
kedua-dua ibu bapa atau keizinan salah seorang ibu atau bapa. Kuasa negeri
mengenai perkara ini perlu dihormati oleh semua pihak selari dengan prinsip Rukun
Negara, Keluruhan Perlembagaan.

Walaupun Mahkamah Persekutuan telah mentafsirkan Perkara 12(4),
Perlembagaan Persekutuan bermaksud persetujuan kedua-dua ibu bapa diperlukan.
Apa yang mustahak ialah kebajikan dan kepentingan terbaik kanak-kanak tersebut,
agama merupakan salah satu daripada aspek penting yang termasuk dalam
kebajikan dan kepentingan terbaik kanak-kanak yang perlu dipertimbangkan oleh
semua pihak.

Terdapat banyak keadaan dalam masyarakat majmuk Malaysia di mana ibu
bapa atau penjaga yang tidak beragama Islam membesarkan anak atau cucu yang
beragama Islam seperti seorang pelajar berbangsa Cina yang belajar di Darul Quran
yang bernama Mike yang buta dan dibesarkan oleh ibu bapa yang tidak beragama
Islam dan Puan Wee Chandra yang memelihara dua orang cucu yang beragama
Islam selepas mereka kehilangan ibu akibat COVID-19 tahun lepas. Masing-masing
saling menghormati dan hidup dalam suasana harmoni.

Tuan Yang di-Pertua....

Tuan Sivarasa Rasiah [Sungai Buloh]: Boleh minta penjelasan Tuan Yang
di-Pertua dan kepada Yang Berhormat Menteri?

Timbalan Yang di-Pertua [Dato’ Mohd Rashid Hasnon]: Sila Yang
Berhormat Sungai Buloh.

Tuan Sivarasa Rasiah [Sungai Buloh]: Terima kasih atas penjelasan itu
tetapi point saya Yang Berhormat Menteri ialah ini tidak selesai masalah yang
dihadapi oleh kita sekarang di negara ini iaitu Mahkamah Persekutuan telah
mentafsirkan seperti yang diakui oleh Yang Berhormat Menteri dan telah
memuktamadkan maksud Perkara 12(4).

Jadi itulah undang-undang negara sekarang. Masalah sekarang ialah tafsiran
itu bercanggah sorry the either way round dengan izin. Ada beberapa enakmen di
beberapa buah negeri yang membenarkan penukaran agama secara unilateral oleh
seorang ibu atau seorang ayah itu bercanggah dengan undang-undang itu. Bila
Mahkamah Persekutuan membuat keputusan, itulah undang-undang, bukan
pentafsiran sahaja, jadi law. Jadi tanggungjawab Kerajaan Pusat ialah untuk

memastikan percanggahan ini dikurangkan atau ditanganilah. Itulah cadangan saya.
