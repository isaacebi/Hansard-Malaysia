DR. 17.3.2022 100

LPB Sabah Sarawak dan projek tebatan banjir. Jumlah kesemuanya ini ialah
sebanyak RM91.5 bilion. Pelaksanaan projek-projek ini penting untuk menangani
masalah banjir, menambah baik infrastruktur di Sabah dan Sarawak serta
pengangkutan awam di Lembah Klang. Dari segi pengagihan peruntukan mengikut
negeri, negeri yang menerima peruntukan DE asas terbesar adalah Sabah sebanyak
RM5.17 bilion, Sarawak sebanyak RM4.67 bilion dan Johor sebanyak RM4.17 bilion.

Tuan Yang di-Pertua, seperti yang disebut pada awal tadi, agenda
pembangunan negara adalah berpandukan kepada aspirasi Wawasan Kemakmuran
Bersama (WKB 2030) bagi tempoh 2025. Antara tumpuan utama pembangunan
adalah merapatkan jurang pembangunan antara wilayah dan pembasmian
kemiskinan tegar. Selaras dengan itu...

Datuk Mohd Azis bin Jamman [Sepanggar]: Yang Berhormat Menteri.

Dato’ Sri Mustapa bin Mohamed: Di bawah RMKe-12, kerajaan komited
agar sekurang-kurangnya 50 peratus peruntukan untuk DE asas diagihkan kepada
enam buah negeri yang kurang membangun iaitu Kelantan, Terengganu, Perlis,
Kedah, Sabah dan Sarawak. Sila.

Datuk Mohd Azis bin Jamman [Sepanggar]: Ya. Terima kasih Yang
Berhormat Menteri. Sebentar tadi saya merujuk kepada apa Yang Berhormat Menteri
sebutkan tadi bahawa Sabah merupakan negeri yang terbesar menerima peruntukan
ini. Ini yang kadang-kadang Yang Berhormat Menteri, selalu kita suarakan setiap
tahun apabila kerajaan khususnya Putrajaya— Apabila mengumumkan sesuatu
peruntukan untuk negeri-negeri itu, menyatakan Sabah yang terbesar.

Akan tetapi, saya ingin Yang Berhormat Menteri jelaskan, negeri-negeri ini
walaupun menerima sejumlah wang sebegitu banyak tetapi akhirnya apabila di
penghujung tahun, ia tidak habis diguna pakai. Jadi, adakah perancangan daripada
kerajaan untuk mengubah sistem ini, di mana lima perpuluhan something billion yang
diperuntukkan kepada Sabah itu boleh atau tidak diserahkan sahaja sepenuhnya
kepada kerajaan negeri untuk melaksanakan ia, bagi memudahkan agar semua
peruntukan yang diperuntukkan kepada Sabah itu dapat digunakan sepenuhnya?
Terima kasih.

Dato’ Sri Mustapa bin Mohamed: Terima kasih. Ini adalah projek-projek
Persekutuan dan umumnya hampir kesemua projek-projek Persekutuan adalah
dilaksanakan melalui jabatan-jabatan Persekutuan yang terdapat di negeri-negeri.
Apa pun, Kerajaan Pusat selalu bekerjasama dengan rapat dengan kerajaan-
kerajaan negeri dan usaha-usaha sentiasa dilakukan untuk memastikan bahawa

peruntukan ini dibelanjakan pada tahun semasa.
