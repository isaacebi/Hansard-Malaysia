DR. 17.3.2022 58

Tuan M. Kulasegaran [Ipoh Barat]: Saya rasa ini tidak adil langsung.

Dato’ Ramli bin Dato’ Mohd Nor [Cameron Highlands]: Silakan, Yang
Berhormat Shah Alam.

Tuan Khalid bin Abd Samad [Shah Alam]: Ya, Peraturan Mesyuarat
36(12). Isu lain. Saya telah mendapat jawapan bertulis oleh Yang Berhormat Menteri
Wilayah Persekutuan pada soalan yang saya tanya mengapakah Stadium Kuala
Lumpur, Cheras terus dipajak kepada syarikat sendirian berhad yang tiada kena
mengena dengan KLFA atau Kuala Lumpur City FC.

Yang Berhormat Menteri Wilayah Persekutuan telah menjawab bahawa
Tetuan Arcadin Services Sdn. Bhd. iaitu syarikat yang memiliki 50 peratus saham
dalam penswastaan pasukan Kuala Lumpur United FC. Ini adalah satu
pembohongan yang nyata. Saya telah check di SSM. Syarikat KLUFC Sdn. Bhd.
masih lagi 100 peratus sahamnya adalah dimiliki oleh KLFA. Saya sebagai Presiden
KLFA amat mengetahui akan keadaan ini. Saya ingin merujuk Yang Berhormat
Menteri Wilayah Persekutuan kepada Jawatankuasa Hak dan Keistimewaan kerana
ingin mengelirukan Dewan dengan jawapan yang tidak tepat ini.

Saya boleh buktikan bahawa dalam rekod SSM, KLFA merupakan pemilik
100 peratus kepada KLUFC Sdn. Bhd. Saya ingin supaya kes ini dan jawapan ini
juga dirujuk kepada PAC dan juga kepada pihak SPRM kerana tidak dapat dinafikan
bahawa syarikat ini sedang hendak memperalatkan KLUFC Sdn. Bhd. dan KLFA
untuk kepentingan perniagaannya.

Saya harap Tuan Yang di-Pertua boleh tanya kepada Yang Berhormat
Menteri Wilayah Persekutuan mengapa dia memberikan satu jawapan yang tidak
tepat dan satu pembohongan yang nyata. Terima kasih.

Dato’ Ramli bin Dato’ Mohd Nor [Cameron Highlands]: Baik, Yang
Berhormat. Dewan mengambil makluman apa yang telah Yang Berhormat Shah
Alam nyatakan. Dewan memohon Yang Berhormat Shah Alam membuat secara
bertulis memaklumkan supaya Yang di-Pertua boleh datang dan memberi
penjelasan. Terima kasih.

Tuan Khalid bin Abd Samad [Shah Alam]: Terima kasih Tuan Yang di-
Pertua.

Dato’ Ramli bin Dato’ Mohd Nor [Cameron Highlands]: Kita teruskan
dengan menjemput usul selanjutnya. Kita mempersilakan Yang Berhormat Menteri

Komunikasi dan Multimedia untuk meneruskan usul perbahasan.
