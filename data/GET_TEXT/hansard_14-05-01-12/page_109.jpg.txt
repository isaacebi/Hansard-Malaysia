DR. 17.3.2022 103

Setakat ini SCORE telah berjaya menarik kira-kira RM100 bilion pelaburan
awam swasta. Daripada jumlah ini kira-kira RM90 bilion adalah disumbang oleh
pelaburan swasta dan telah mewujudkan lebih kurang 43,000 peluang pekerjaan.

Tuan Yang di-Pertua, Yang Berhormat Putatan mendakwa bahawa
peruntukan pembangunan prasarana Sarawak adalah terlalu sedikit berbanding
negeri-negeri lain. Untuk makluman Yang Berhormat, dalam libat urus saya dan EPU
dengan semua negeri telah membangkitkan hal yang sama iaitu peruntukan yang
tidak mencukupi.

Seperti yang saya sebutkan tadi, kerajaan telah pun memberi komitmen 50
peratus peruntukan untuk negeri-negeri yang dianggap miskin dengan tumpuan
khusus kepada Sabah dan Sarawak. Saya tidak mahu mengulang apa yang
disebutkan tadi berikutan pengumuman pada 4 Mac yang lalu.

Projek infrastruktur Lebuhraya Pan Borneo Sabah ini semua melibatkan
jumlah peruntukan lebih RM26 bilion. Ini peruntukan tambahan yang sudah pasti
apabila ini dilaksanakan dalam tempoh lima tahun akan datang, peruntukan untuk
Sabah dan Sarawak akan meningkat dengan ketara.

Kalau hari ini RM5 bilion kira-kira bagi Sabah dan kira-kira RM4 bilion bagi
Sarawak, dengan terlaksana projek-projek ini, yang bernilai RM26 bilion dalam
tempoh lima tahun akan datang, sudah pasti peruntukan di Sabah dan Sarawak akan
meningkat.

Seterusnya Tuan Yang di-Pertua, berkaitan dengan ketidakseimbangan
pembangunan antara bandar dan luar bandar. Perkara ini akan diperincikan sudah
pasti oleh Yang Berhormat Menteri Luar Bandar ataupun [Tidak jelas] ...bandar. Kita
ada dasar Pembangunan Luar Bandar 2030. Kerajaan Indonesia memberi tumpuan
pada usaha untuk mengurangkan jurang seperti yang disebut oleh Yang Berhormat
Hulu Rajang, Yang Berhormat Machang, Yang Berhormat Sibu dan juga Yang
Berhormat Baram. Tuan Yang di-Pertua, kita sedia maklum bahawa KPLB memberi
peruntukan yang besar kepada Sabah dan Sarawak untuk meningkatkan
infrastruktur luar bandar termasuklah jalan luar bandar, jalan perhubungan desa dan
bekalan air luar bandar.

Tuan Yang di-Pertua, Yang Berhormat Sibu membangkitkan tentang
keperluan anak muda di pedalaman menceburi bidang pertanian dan membantu
usaha mengurangkan penghijrahan dari luar bandar ke bandar. Penyelesaian seperti
makanan dan manfaatkan penggunaan tanah.

Saya ingin maklumkan bahawa ini antara tumpuan diberikan oleh RECODA
di negeri Sarawak dan peruntukan sudah pun sediakan untuk membolehkan

RECODA membantu anak-anak muda terlibat dalam pertanian di Sarawak.
