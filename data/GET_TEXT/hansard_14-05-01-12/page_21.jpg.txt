DR. 17.3.2022 15

Datuk Hajah Rubiah binti Haji Wang [Kota Samarahan]: Terima kasih
Yang Berhormat Timbalan Menteri atas jawapan yang telah dikemukakan tadi.
Pertama sekali, saya ingin nak merakamkan setinggi-tinggi terima kasih kepada
kerajaan dan juga kementerian yang telah menganjurkan Program Jualan Keluarga
Malaysia ini.

Sesungguhnya program ini telah dapat membantu masyarakat bandar dan
juga luar bandar untuk mendapat barang keperluan harian dalam harga yang
berpatutan. Sesungguhnya kita mendapati program ini telah mendapat maklum balas
yang amat positif daripada masyarakat setempat. Kita mengharapkan pihak kerajaan
dan juga pihak kementerian dapat meneruskan Program Jualan Keluarga Malaysia
ini pada masa-masa akan datang, tidak terhad pada musim Ramadan sahaja.

Jadi, soalan tambahan saya Tuan Yang di-Pertua, apakah kerajaan ataupun
kementerian— usaha-usaha yang dilaksanakan oleh kementerian untuk memastikan
Program Jualan Keluarga Malaysia ini dapat diperkasakan, knhususnya penganjuran
di daerah-daerah kecil, terpencil atau pedalaman, khususnya di negeri Sarawak
memandangkan setakat ini kejayaan yang amat ketara apabila Program Jualan
Keluarga Malaysia ini menggunakan syarikat-syarikat ataupun kedai-kedai retail
yang besar, khususnya yang ada di daerah-daerah besar.

Adakah kementerian mempunyai cadangan untuk meningkatkan Program
Jualan Keluarga Malaysia ini dengan memperkenalkan kaedah-kaedah baharu
seperti Kad Diskaun Program Jualan Keluarga Malaysia? Terima kasih Tuan Yang
di-Pertua.

Dato’ Rosol bin Wahid: Terima kasih Tuan Yang di-Pertua. Terima kasih
Kota Samarahan. Seperti yang saya katakan tadi, penerusan program ini bergantung
pada kewangan. Jika ia ada kewangan, insya-Allah kita akan sambung dan kita tahu
bagaimana yang dikatakan oleh Yang Berhormat tadi bahawa ia mendapat sambutan
yang cukup menggalakkan.

Untuk makluman Tuan Yang di-Pertua, sebenarnya, untuk hendak
melaksanakan program ini, kita perlu ada beberapa rakan strategik yang komited.
Setakat ini kita ucapkan terima kasih kepada MAFI dan juga kepada 196 rakan-rakan
strategik kita yang ada. Di kawasan-kawasan pedalaman itu, kita sedang mencari
jalan untuk hendak menyampaikan program ini ke daerah pedalaman tetapi kita perlu
mencari rakan strategik yang bersetuju untuk bersama kita bagi menawarkan
program-program ini.

Tuan Yang di-Pertua untuk makluman juga, setakat ini di 222 buah kawasan,
cuma satu kawasan sahaja lagi yang belum dilaksanakan iaitu di Parlimen Tanjong

Manis. Setakat ini kita sedang mencari rakan strategik yang terbaik, yang sudi untuk
