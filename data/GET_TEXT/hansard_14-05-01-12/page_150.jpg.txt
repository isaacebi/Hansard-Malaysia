DR. 17.3.2022 144

Dato’ Ramli bin Dato’ Mohd Nor [Cameron Highlands]: Silakan, Menteri,
jalan.

Datuk Wira Hajah Mas Ermieyati binti Samsudin: Terima kasih Tuan Yang
di-Pertua. Harus juga ditekankan bahawa selain untuk kita mengekalkan kestabilan,
memorandum persefahaman dan juga kestabilan yang ditandatangani oleh Yang
Amat Berhormat Perdana Menteri dengan pemimpin-pemimpin Pakatan Harapan
telah pun memberi impak secara langsung kepada negara.

Selain daripada pindaan terhadap Perlembagaan Persekutuan berkenaan
Perjanjian Malaysia 1963 yang telah pun diwartakan pada 11 Februari 2022 yang
lalu serta undi 18, kerajaan juga komited dalam melaksanakan inisiatif-inisiatif lain di
bawah memorandum persefahaman ini.

Jadi, saya ingin menyentuh berkenaan dengan— ada Yang Berhormat
Jempol, Yang Berhormat Jelutong, Yang Berhormat Seremban di sini? Tidak ada
ya. Jadi, saya ingin menyentuh tentang perkara ketiga iaitu pemerkasaan institusi
Parlimen.

Kerajaan sentiasa positif dalam menambah baik institusi Parlimen untuk
memastikan semak dan imbang dalam kepimpinan kerajaan sentiasa diperkasakan.

Dato’ Mahfuz bin Haji Omar [Pokok Sena]: Tuan Yang di-Pertua, pasal
MoU tadi. MoU ini, Tuan Yang di-Pertua, dimeteraikan ialah untuk tujuan bagi
kestabilan politik. Itulah yang disarankan oleh Kebawah Duli Yang Maha Mulia Seri
Paduka Baginda Yang di-Pertuan Agong yang kita bahaskan titah baginda pada hari
ini.

Akan tetapi malangnya, bagi saya, ialah di sebelah kerajaan tidak memahami
persoalan hasrat untuk mewujudkan kestabilan politik sehingga mencetuskan dua
pililhan raya negeri iaitu di Melaka dan juga di Johor. Hari ini, riuh rendah di PWTC
ialah untuk mempercepatkan proses pembubaran parlimen. Ini sudah macam
mereka hendak merampas kuasa Yang di-Pertuan Agong. Berbincang di PWTC
untuk isu hendak mempercepatkan pembubaran parlimen. Sedangkan kita hendak
berhadapan dengan kestabilan politik. Kita hendak pastikan kestabilan politik itu
wujud.

Saya fikir bahawa menjelang Ramadhan pada minggu hadapan ini, saya fikir
tidak sepatutnya di PWTC mereka berbincang soal bubar Parlimen. Kita seharusnya
membincang soal macam mana hendak sambut Ramadhan. Ini yang sepatutnya.
Tetapi malang...

Dato’ Ramli bin Dato’ Mohd Nor [Cameron Highlands]: Yang Berhormat,

satu soalan sahaja.
