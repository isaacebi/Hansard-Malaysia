DR. 17.3.2022 2

Majlis Raja-Raja dalam persidangan yang ke-81 pada 17 Oktober 1968 telah
berkenan menubuhkan sebuah badan bagi menyelaras pentadbiran agama Islam
antara negeri-negeri.

Badan ini telah dirasmikan penubuhannya pada 1 Julai 1969 dan kini ia
dikenali sebagai Majlis Kebangsaan Bagi Hal Ehwal Agama Islam (MKI). Selari
dengan penubuhannya, maka waktu itu sebuah unit di bawah Jabatan Perdana
Menteri (JPM) telah diwujudkan bagi melaksanakan tugas-tugas keurusetiaan MKI,
berpandukan peraturan MKI yang telah diperkenan oleh Majlis Raja-Raja.

Pada 1 Februari 1974, unit tersebut menjadi urus setia MKI, telah dinaik taraf
menjadi Bahagian Agama Jabatan Perdana Menteri (JPM). Bahagian Agama
Jabatan Perdana Menteri (JPM) telah melalui beberapa fasa transformasi hingga
akhirnya ia dinaiktarafkan menjadi sebuah jabatan, berkuat kuasa 1 Januari 1997
dengan namanya JAKIM.

Fungsi utama JAKIM di bawah Jabatan Perdana Menteri adalah untuk
memperkasa, penggubalan dan penyeragaman perundangan Islam di Malaysia,
mengukuhkan penyelarasan pentadbiran Islam di seluruh negara dan memantapkan
penyelarasan dan pembangunan pendidikan Islam di peringkat negeri dan
persekutuan. Kesemua fungsi ini adalah sejajar dengan peranan JAKIM sebagai
Setiausaha, dan Urus Setia MKI yang terletak di bawah Majlis Raja-Raja. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri. Soalan tambahan, sila Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Yang
Berhormat Menteri atas jawapan, terima kasih Tuan Yang di-Pertua kerana memberi
ruang kepada saya sekali lagi. Sejak kebelakangan ini, terdapat pelbagai isu yang
menyentuh bidang kuasa Mahkamah Syariah. Contohnya kes berkaitan kuasa
semakan kehakiman Mahkamah Syariah ataupun judicial review, yang diputuskan
oleh Mahkamah Persekutuan baru-baru ini.

Jadi, saya memohon Yang Berhormat Menteri dapat menyatakan apakah
signifikannya pindaan peraturan MKI terhadap pemerkasaan agama Islam serta
kedudukan dan bidang kuasa Mahkamah Syariah di Malaysia. Apakah perubahan
utama yang terdapat dalam peraturan baharu Majlis Keselamatan Bagi Hal Ehwal
Agama Islam Malaysia, berbanding dengan peraturan sedia ada yang wujud sejak
tahun 1968? Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih

Yang Berhormat Kuala Krai. Sila Yang Berhormat Menteri, dua minit 30 saat.
