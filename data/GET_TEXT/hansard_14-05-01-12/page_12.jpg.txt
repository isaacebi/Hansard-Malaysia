DR. 17.3.2022 6

Datuk Haji Idris bin Haji Ahmad: ...Kerajaan dari April 2017 dan Oktober
2021, telah menyalurkan bantuan kewangan dalam bentuk pinjaman atau
pendahuluan berjumlah RM10 bilion melalui Kementerian Kewangan dan Syarikat
Menteri Kewangan Diperbadankan (MKD) bagi tujuan bayaran komitmen dan faedah
hutang 1MDB.

Selain daripada bantuan kewangan langsung daripada kerajaan, faedah
1MDB juga dibiayai dengan menggunakan Dana Pemulihan Aset 1MDB yang
diakaunkan ke dalam akaun amanah di bawah Kementerian Kewangan yang diberi
nama Akaun Amanah Mendapatkan Kembali Aset. Maknanya asset recovery.

Setakat 28 Februari 2022, jumlah Dana Pemulihan Aset 1MDB yang telah
berjaya didapatkan kembali adalah sebanyak RM19.14 bilion daripada beberapa
mata wang asing termasuk Dolar Amerika, Dolar Singapura dan juga Dolar Australia.
Dana ini telah dan akan digunakan bagi tujuan pembayaran balik 1MDB di mana
setakat 28 Februari 2022 sebanyak RM3.31 bilion telah digunakan bagi tujuan
pelunasan faedah bon ataupun sukuk 1MDB.

Ini menjadikan jumlah bayaran yang telah dibuat oleh kerajaan Syarikat
Menteri Kewangan adalah sebanyak RM13.31 bilion. Pada masa ini, Dana Akaun
Amanah masih berbaki RM15.76 bilion termasuk hibah dan untung rugi tukaran
asing.

Tuan Yang di-Pertua, baki Dana Pemulihan Aset 1MDB sebanyak RM15.76
bilion ini hanyalah mencukupi untuk menampung sebahagian besar principal dan
faedah 1MDB pada tahun 2022, iaitu sebanyak RM16.18 bilion. Bagi menampung
kekurangan dana tersebut, kerajaan telah memperuntukkan sebanyak RM1.53 bilion
untuk tujuan pelunasan faedah hutang 1MDB pada tahun 2022.

Berdasarkan aliran tunai penyelesaian hutang 1MDB dengan mengambil kira
jangkaan dana penyelesaian yang bakal diterima daripada Ambank sebanyak
RM515 juta dan baki jaminan pemulihan aset daripada Goldman Sachs sebanyak
kira-kira USD954 juta, kerajaan masih perlu menampung kekurangan keperluan
dana sebanyak RM17 bilion bagi tujuan pelunasan baki principal dan faedah hutang
1MDB sebanyak RM38.8 bilion untuk tempoh 2022 hingga 2039.

Tuan Yang di-Pertua, mulai tahun 2014 hingga 28 Februari 2022, jumlah yang
telah dibayar oleh SRC adalah sebanyak RM314.72 juta manakala jumlah yang
dibayar oleh kerajaan adalah sebanyak RM4,744.49 juta menjadikan jumlah
keseluruhan pembayaran semula pinjaman daripada KWAP adalah sebanyak
RM5,059.21 juta. Jumlah ini adalah termasuk bayaran principal, keuntungan, ta’widh,

yakni ganti rugi kepada peminjam akibat daripada kelewatan.
