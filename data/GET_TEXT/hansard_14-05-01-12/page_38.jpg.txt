DR. 17.3.2022 32

Dato’ Mahfuz bin Haji Omar [Pokok Sena]: Alah, pejam-pejam sahajalah.
[Ketawa]

5. Dato’ Mohd Nizar bin Haji Zakaria [Parit] minta Menteri Perumahan dan
Kerajaan Tempatan menyatakan:

(a) apakah usaha dilaksanakan oleh pihak kementerian dalam
memastikan pembinaan rumah mampu milik yang bersesuaian
dengan julat pendapatan rakyat; dan

(b) apakah perancangan jangka panjang kementerian dalam
memastikan rakyat Malaysia terutamanya golongan muda
mampu memiliki rumah.

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Bismillahi Rahmani Rahim. Assalamualaikum
warahmatullahi wabarakatuh, salam sejahtera dan salam Keluarga Malaysia. Terima
kasih Tuan Yang di-Pertua, terima kasih sahabat saya, Yang Berhormat Parit.

Untuk makluman Yang Berhormat, Kementerian Perumahan dan Kerajaan
Tempatan (KPKT) bertanggungjawab menyediakan perumahan yang berkualiti,
kondusif, berdaya huni dan mampu milik untuk rakyat. Kerajaan sentiasa komited
untuk menyediakan rumah mampu milik (RMM) khususnya untuk golongan B40 dan
M40.

Projek RMM di bawah KPKT adalah program perumahan rakyat (PPR) dan
rumah mesra rakyat (RMR) untuk golongan B40 manakala untuk golongan M40 pula
di kediaman SPNB, Perumahan Penjawat Awam Malaysia (PPAM) dan perumahan
PR1MA disediakan oleh kerajaan.

Kerajaan melalui Dasar Perumahan Mampu Milik Negara telah menetapkan
harga rumah mampu milik (RMM) menggunakan kaedah gandaan median ataupun
media multiple, dengan izin. Kaedah ini mengambil kira median pendapatan rakyat
mengikut lokaliti berdasarkan tinjauan household income expenditure surveys (HIES)
yang dilaksanakan oleh Jabatan Perangkaan Malaysia dengan kekerapan setiap dua
tahun sekali. Antara usaha yang diambil oleh Kementerian Perumahan dan Kerajaan
Tempatan adalah memastikan pembinaan rumah mampu milik yang bersesuaian
dengan jadual julat pendapatan rakyat adalah seperti berikut.

Pertama, dengan menyediakan pemetaan rumah mampu milik berdasarkan
pendapatan median mengikut negeri dan daerah yang diperolehi daripada tinjauan
HIES. Kaedah ini mengambil kira median pendapatan rakyat mengikut lokaliti
berdasarkan kaedah gandaan median sepertimana yang disebutkan tadi. Pemetaan
yang sedang disediakan ini adalah untuk membantu pemaju mengenal pasti harga

yang sesuai bagi harga jualan rumah di sesebuah lokaliti.
