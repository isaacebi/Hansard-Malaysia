DR. 17.3.2022 99

rakyat. Kementerian juga mengambil kira matlamat Wawasan Kemakmuran
Bersama 2030 di bawah RMKe-12.

Peringkat kedua iaitu semakan dan penilaian ke atas permohonan
kementerian oleh EPU bersama dengan agensi pusat yang lain termasuk
Kementerian Kewangan, ICU, MAMPU, JKR dan JPS. Semakan ini akan dibuat
berdasarkan jumlah peruntukan indicative DE tahunan berkenaan yang disediakan
oleh Kementerian Kewangan dengan mengambil kira keutamaan semasa kerajaan
serta kedudukan fiskal negara. Kerajaan juga perlu memastikan akaun semasa
sentiasa berada dalam lebihan dan defisit akaun kewangan kerajaan adalah terkawal.

Semua kementerian dan agensi perlu menggunakan kaedah Rolling Plan bagi
permohonan projek-projek pembangunan. Permohonan projek di luar Rolling Plan
adalah tidak digalakkan. Walau bagaimanapun, kementerian dan agensi dibenarkan
mengemukakan notis perubahan (NOC) jika berlaku sebarang perubahan skop dan
kos projek yang sedang dilaksanakan.

Seperti Ahli Yang Berhormat sedia maklum, belanjawan tahun ini telah
diluluskan sebanyak RM75.6 bilion untuk Perbelanjaan Pembangunan (DE).
Komponen DE ini dibahagi kepada dua iaitu DE Asas dan bukan DE Asas. DE Asas
merangkumi projek baharu dan projek sambungan manakala bukan DE Asas adalah
pembiayaan di bawah pindahan Perbelanjaan Mengurus kepada DE termasuklah
pembayaran projek kerjasama awam swasta (PPP).

Tuan Yang di-Pertua, komponen DE Asas diperuntukkan sebanyak RM40.49
bilion, manakala bukan DE Asas adalah RM35.11 bilion. Daripada RM40.49 bilion
tersebut, sebanyak RM38.9 bilion adalah untuk projek sambungan. Setelah
mengambil kira keperluan peruntukan untuk projek sambungan dan komitmen bukan
DE Asas, peruntukan untuk projek baharu tahun ini adalah hanya sebanyak RM1.58
billion sahaja. Berdasarkan baki ini, hanya sebanyak 1,137 baharu dapat diluluskan
berbanding 2,405 projek tahun lalu dengan peruntukan sebanyak RMB8.93 bilion.

Disebabkan kelulusan projek baharu adalah kecil, EPU telah menerima
banyak rayuan bagi projek yang tidak diluluskan dalam Bajet 2022. Permohonan
diterima daripada Menteri Besar, Menteri-menteri, Timbalan Menteri, Ahli Parlimen
dan ADUN. Permohonan dikemukakan bagi mendapatkan pertimbangan semula
supaya projek-projek tersebut diluluskan pada tahun ini juga.

Memandangkan kekangan kewangan, permohonan ini hanya dapat diberikan
pertimbangan pada tahun hadapan, tahun 2023 iaitu RP3, ini pun bergantung kepada
kedudukan kewangan negara.

Tuan Yang di-Pertua, pada 4 Mac yang lalu, Yang Amat Berhormat Perdana

Menteri telah mengumumkan tiga projek utama iaitu MRT3, Lebuhraya Pan Borneo,
