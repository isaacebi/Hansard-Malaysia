DR. 17.3.2022 27

Tuan Khoo Poay Tiong [Kota Melaka]: Tuan Yang di-Pertua, boleh tanya
satu lagi soalan tambahan?

Timbalan Yang di-Pertua [Dato’ Mohd Rashid Hasnon]: Soalan tambahan
ketiga, sila Yang Berhormat Kota Melaka.

Tuan Khoo Poay Tiong [Kota Melaka]: Terima kasih Tuan Yang di-Pertua.
Saya ingin bertanya kepada Yang Berhormat Timbalan Menteri berkaitan dengan
pekerja asing yang mempunyai pas yang sah. Apabila imigresen mereka ada
operasi, pergi tapak pembinaan sungguhpun pekerja asing yang sah yang ada pas
telah menunjukkan kepada pegawai imigresen yang menjalankan operasi, tetapi
mereka juga dibawa balik kerajaan tahanan, disimpan sana untuk dua minggu.

Jadi, di sini bolehkah kementerian mengambil langkah yang lebih proaktif di
mana sepatutnya ada sistem yang boleh menyemak, sama ada pas tersebut
genuine, rasmi ataupun palsu. Ini supaya kalau ia rasmi, yang sah tidak harus
dihantar balik ke pusat tahanan untuk simpan dua minggu. Minta penjelasan
daripada Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih Yang
Berhormat sahabat saya. Walaupun agak lari, tetapi saya ingin jelaskan bahawa
semasa operasi yang dilakukan oleh pegawai dan penguat kuasa imigresen, kita
dapati bahawa walaupun kad pas pekerja itu sah, kadang-kadang daripada segi yang
kita buat operasi itu, majikannya adalah orang lain. Sah tetapi dia berada di kilang
atau di tempat pekerja yang bukan majikannya yang tertakluk di dalam apa yang
ditulis dalam pas pekerja.

Yang kedua ini pun kita akan teliti kerana pas pekerja itu hanya dalam bentuk
salinan, bukan original. Oleh sebab itu, kita panggil apabila kita adakan operasi,
majikan-majikan yang terlibat kita panggil untuk membuat pemeriksaan sama ada
betul-betul tulen (genuine) dan sebagainya. Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Timbalan Menteri. Pertanyaan jawab lisan seterusnya, saya ingin

menjemput Yang Berhormat Puan Isnaraissah Munirah binti Majilis, Kota Belud.

4. Puan Isnaraissah Munirah binti Majilis@Fakharudy [Kota Belud] minta
Menteri Perdagangan Dalam Negeri dan Hal Ehwal Pengguna menyatakan:

(a) punca sebenar kekurangan minyak masak paket bersubsidi dan
mekanisme yang’ paling sesuai bagi mengekang
penyelewengan dan aktiviti penyeludupan; dan

(b) tindakan keras dalam memerangi kegiatan mencampur minyak
masak subsidi dengan minyak masak terpakai oleh sindiket
yang jelas membahayakan kesihatan rakyat Malaysia.
