DR. 17.3.2022 76

Program-program yang dijalankan seperti pembiayaan rawatan perubatan,
bantuan pembiayaan peralatan sokongan kesihatan, bantuan kewangan bulanan
dan pelbagai lagi membolehkan bekas-bekas atlet diberikan perlindungan yang
sewajarnya. Untuk itu, pihak YAKEB telah mengemukakan permohonan peruntukan
tahunan sebanyak RM10 juta bagi tempoh lima tahun bermula 2022 sehingga 2026
kepada Kementerian Kewangan. Ini bagi memastikan program-program dapat
dilaksanakan dengan lebih tersusun dan efektif serta fungsi YAKEB itu sendiri dapat
diperkukuh dan diperluaskan.

Menjawab saranan daripada Yang Berhormat daripada Bukit Mertajam
supaya KBS perlu menggalakkan pembangunan kelab-kelab sukan profesional
untuk mencungkil bakat-bakat baru. Sukacita saya maklumkan bahawa kementerian
ini menyokong sepenuhnya cadangan untuk menggalakkan pembangunan kelab-
kelab sukan profesional. Cadangan ini selaras dengan Akta Pembangunan Sukan
1997 [Akta 576] yang bertujuan untuk menggalakkan dan mempermudahkan
pembangunan sukan.

Kementerian juga berpandangan bahawa penubuhan kelab-kelab sukan
profesional ini mampu membantu pembangunan sukan daripada peringkat akar umbi
dan membantu kerajaan dalam merancakkan usaha untuk mencungkil bakat-bakat
baru. Selain daripada itu, kelab-kelab ini juga boleh diurus dengan lebih baik,
profesional serta berupaya mengurangkan kebergantungan kepada kerajaan.

Namun demikian Tuan Yang di-Pertua, kualiti sesebuah kelab sukan itu lebih
utama berbanding kuantiti. Daripada 8,354 kelab sukan yang berdaftar, 70 peratus
daripadanya adalah tidak aktif. Seperti mana Ahli Yang Berhormat semua sedia
maklum, ada di antara kelab-kelab yang tidak aktif tersebut telah memohon melalui
pejabat Yang Berhormat sendiri supaya diberi peruntukan yang setara dengan kelab-
kelab yang aktif. Perkara ini turut menjadi fokus kepada kementerian pada masa ini
bagi memastikan kelab-kelab ini aktif dan ditadbir dengan efisien dan efektif.

Tuan Yang di-Pertua, saya juga ingin menjawab persoalan yang dibangkitkan
oleh Yang Berhormat daripada Bukit Mertajam mengenai suntikan dana daripada
kerajaan sebanyak RM240 juta bagi Program Podium baru-baru ini. Untuk
makluman Ahli Yang Berhormat, suntikan dana bagi Program Podium sebanyak
RM60 juta setahun ataupun RM240 juta bagi tempoh empat tahun akan
menunjukkan peningkatan bilangan atlet daripada 321 atlet kepada 776 atlet iaitu
peningkatan sebanyak 142 peratus.

Daripada jumlah tersebut, seramai 346 atlet dan 262 daripadanya atlet
normal dan 84 orang atlet para, daripada 26 jenis sukan telah menerima tawaran

kontrak baru bagi menjalani program latihan sepenuh masa pada tahun ini.
