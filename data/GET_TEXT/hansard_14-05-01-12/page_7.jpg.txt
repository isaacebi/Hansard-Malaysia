DR. 17.3.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT PERTAMA
Khamis, 17 Mac 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

Timbalan Yang di-Pertua (Dato’ Mohd Rashid Hasnon): Ahli-ahli Yang
Berhormat, sekarang saya jemput Yang Berhormat Tuan Abdul Latiff bin Abdul

Rahman, Kuala Krai.

1. Tuan Abdul Latiff bin Abdul Rahman [Kuala Krai] minta Perdana Menteri
menyatakan, adakah benar JAKIM kini diletakkan di bawah Majlis Raja-Raja seperti
mana dilaporkan di dalam media.

Timbalan Yang di-Pertua [Dato’ Mohd Rashid Hasnon]: Sila Yang
Berhormat Menteri di Jabatan Perdana Menteri untuk menjawab. Masa tiga minit.

Menteri di Jabatan Perdana Menteri (Hal Enwal Agama) [Datuk Haji Idris
bin Haji Ahmad]: Assalamualaikum warahmatullahi wabarakatuh. Terima kasih
Tuan Yang di-Pertua. Terima kasih Yang Berhormat Kuala Krai. Apa yang dilaporkan
oleh pihak media tentang kedudukan JAKIM adalah kurang tepat. Jabatan Kemajuan
Islam (JAKIM) sejak awal penubuhannya pada tahun 1997 sehingga kini adalah
kekal terletak di bawah Jabatan Perdana Menteri. Kekeliruan yang dilaporkan pihak
media telah diperbetulkan oleh kenyataan rasmi daripada Penyimpan Mohor Besar
Raja-Raja pada 12 Mac 2022.

Mesyuarat Majlis Raja-Raja Kali Ke-258 telah membuat ketetapan bahawa
salah seorang daripada raja pemerintah wajar memenuhi peranan dan
tanggungjawab sebagai Pengerusi Majlis Kebangsaan Bagi Hal Ehwal Islam (MKI)
selama tempoh dua tahun secara bergilir-gilir, sementara Yang Amat Berhormat
Perdana Menteri dilantik sebagai Timbalan Pengerusi MKI. Mesyuarat Majlis Raja-
Raja telah berkenan memilih Duli Yang Maha Mulia Sultan Selangor sebagai

Pengerusi MKI pertama dalam kalangan raja-raja bagi tempoh dua tahun.
