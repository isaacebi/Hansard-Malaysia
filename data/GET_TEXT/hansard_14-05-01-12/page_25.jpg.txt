DR. 17.3.2022 19

pengangguran khususnya kepada golongan belia. Saya lihat Yang Berhormat Port
Dickson begitu konsisten ingin mengambil tahu langkah-langkah kerajaan untuk
mengatasi isu-isu pengangguran khususnya kepada golongan belia. Terima kasih
Yang Berhormat Port Dickson.

Tuan Yang di-Pertua, kaji selidik tenaga buruh oleh Jabatan Perangkaan
Malaysia menunjukkan kadar pengangguran keseluruhan rakyat Malaysia pada suku
keempat, tahun 2021 menyusut sebanyak 0.5 peratus iaitu 4.3 peratus berbanding
dengan 4.8 peratus yang dicatatkan pada tempoh yang sama tahun 2020. Sejajar
dengan ini, bilangan penganggur menurun daripada 790,700 orang pada suku
keempat, tahun 2020 kepada 696,400 orang pada suku keempat, tahun 2021.

Bagi mengurangkan kadar pengangguran termasuk bagi golongan belia,
Kementerian Sumber Manusia melalui PERKESO melaksanakan beberapa inisiatif.
Antaranya Program Jamin Kerja Insentif Penggajian di bawah Sistem Insurans
Pekerjaan yang dijangka akan memanfaatkan 300 ribu orang pencari kerja dari
seluruh negara.

Selain itu, sebagai kesinambungan terhadap kejayaan program perintisan,
Program Jaminan Kerja Insentif Penggajian ini akan diteruskan dengan pemberian
insentif sebanyak RM900 sebulan untuk tempoh enam bulan kepada majikan yang
menggaji golongan perantis lepasan sekolah dan graduan berumur 18 hingga 30
tahun dalam jawatan eksekutif dan golongan perantis perlu ditawarkan kontrak
selama enam bulan dengan bayaran gaji minimum RM1,500.

PERKESO turut mempergiatkan beberapa program bagi menggalakkan
penyertaan tenaga kerja serta memastikan pengambilan pekerja dapat dilaksanakan
dengan berkesan melalui program-program berikut:

(i) Program Karnival Kerjaya yang diadakan di seluruh negara di

bandar dan luar bandar;

(ii) Program Insentif Pengambilan Pekerja; dan

(iii) program latihan kemahiran semula dan peningkatan kemahiran

melalui penyedia latihan yang dilantik.

Tuan Yang di-Pertua, selain daripada itu, Sistem Insurans Pekerjaan
PERKESO juga menyediakan program-program bagi peningkatan modal insan dan
kebolehpasaran pekerja seperti khidmat kaunseling kerjaya, profiling, kemahiran
penulisan resume, latihan penyediaan temu duga, latihan kemahiran bahasa dan
penyampaian serta seminar pekerjaan bagi mereka yang mencari pekerjaan.

Kerajaan juga turut meluaskan elaun mencari pekerjaan meliputi golongan
yang tidak mencarum dengan PERKESO. Ini satu perkara yang penting. Ini salah

satu usaha kita menggalakkan ataupun memberi peluang kepada golongan belia, di
