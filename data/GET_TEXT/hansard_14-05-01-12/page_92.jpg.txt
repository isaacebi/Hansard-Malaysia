DR. 17.3.2022 86

Datuk Seri Panglima Wilfred Madius Tangau [Tuaran]: Boleh mencelah
sedikit, Yang Berhormat?

Datuk Seri Panglima Dr. Maximus Johnity Ongkili: Tunggu saya teruskan
dahulu - yang telah mendapat perkenan Ke Bawah Duli Yang Maha Mulia Seri
Paduka Baginda Yang di-Pertuan Agong berkuat kuasa pada 11 Februari 2022. Akta
ini telah diluluskan oleh Dewan Rakyat pada 14 Disember di dalam Dewan yang
mulia ini dan Dewan Negara pada 23 Disember dengan maijoriti lebih daripada dua
per tiga. Apa-apa pindaan yang telah diluluskan tersebut khususnya perkara
berhubung dengan Perkara 1(2) dan Perkara 160(2) yang memasukan Perjanjian
Malaysia ke dalam Perlembagaan Persekutuan Malaysia.

Maka dengan pencapaian itu, perihal seperti rujukan kepada misalnya 20
perkara, rujukan kepada 18 perkara, rujukan kepada Cobbold Commission Report,
rujukan kepada IGC dan of course the Arkib Malaysia menjadi satu rujukan secara
sah di dalam Perlembagaan Malaysia.

Selain daripada perbincangan, isu berkaitan dengan Perlembagaan
Persekutuan, Jawatankuasa Rakan Sekutu ini sedang meneliti beberapa isu
pentadbiran badan kehakiman Sabah dan Sarawak yang merangkumi isu-isu seperti
penurunan kuasa kepada badan kehakiman Sabah dan Sarawak, bidang kuasa
Hakim Besar Mahkamah Sabah dan Sarawak, kuasa autonomi berhubung
pelantikan pegawai kehakiman dan juga peruntukan kewangan dan pentadbiran
mahkamah di Sabah dan Sarawak. Juga pengalaman kehakiman Borneo untuk
hakim-hakim rayuan dan juga kuasa mengenai pelantikan Pesuruhjaya Kehakiman.
Ini terus menjadi seperkara yang sedang dibincangkan oleh Jawatankuasa Rakan
Sekutu.

Seterusnya Tuan Yang di-Pertua, saya ada dua perkara yang begitu meluas
dibincangkan oleh Ahli-ahli Yang Berhormat yang telah membahaskan perihal juga
berkaitan dengan hal Sabah dan Sarawak ialah cadangan menambah bilangan
kerusi Parlimen bagi negeri Sabah dan Sarawak.

Untuk makluman Ahli Yang Berhormat Hulu Rajang, Yang Berhormat Sibuti,
Yang Berhormat Kinabatangan, Yang Berhormat Betong dan Yang Berhormat
Keningau tentang isu hubungan cadangan untuk menambah bilangan kerusi
Parlimen bagi Dewan Rakyat, Dewan Negara bagi Sabah dan Sarawak kepada satu
per tiga daripada keseluruhan bilangan sedia ada telah dibincangkan dan
sebenarnya telah di bawa kepada Jawatankuasa Rakan Sekutu pada 8 Februari.
Mesyuarat telah bersetuju perkara ini dirujuk kepada Jawatankuasa Teknikal yang

dipengerusikan oleh Tan Sri Peguam Negara untuk meneliti perkara ini selanjutnya.
