DR. 17.3.2022 108

Saya ingin beri jaminan di sini bahawa pihak EPU dan ICU akan berbincang
dengan Ahli Yang Berhormat sebelum kita laksanakan projek-projek untuk basmi
miskin tegar di lokaliti seluruh negara. Jadi, peringkat pertama bulan April akan
datang, 80 lokaliti di seluruh negara. Di Sabah 10, di Sarawak 10 dan negeri-negeri
Semenanjung dan juga Orang Asli. Lapan puluh kesemuanya.

Sebelum kita lancarkan ini, kita akan juga adakan libat urus dengan Ahli Yang
Berhormat. Saya ingin maklumkan juga, ini berdasarkan kepada eKasih, senarai
yang disediakan oleh ICU. Saya tahu Yang Berhormat banyak pandangan mengenai
eKasih. Jadi, pandangan kita ialah senarai eKasih dan miskin tegar ini kita akan
pamerkan di tempat-tempat awam di kampung berkenaan sama ada di surau kah, di
sekolah kah, di gereja, tidak kira, untuk memastikan ada ketelusan.

Jadi, ada dua perkara. Pertama, kita akan libatkan Ahli-ahli Yang Berhormat
dalam merangka strategi basmi miskin tegar. Kedua, senarai miskin tegar kita akan
pamerkan supaya rakyat setempat akan mengetahui mereka benar-benarnya miskin
tegar. Kita tidak mahu ada silap dari segi angka-angkanya ini. Dan dari segi strategi,
kita akan melaksanakan strategi yang menyeluruh ataupun holistik. Kita harap kali
ini kita akan dapat menangani masalah ini. Ini dipanggil Program Basmi Kemiskinan
Tegar Keluarga Malaysia dalam proses terakhir.

Tadi saya sebut tentang libat urus. Saya bagi contoh. Saya telah ada libat
urus dengan Pejabat Daerah Sik umpamanya. Pegawai saya pun sudah ada libat
urus dengan Kampung Bakong, Sri Aman, Sarawak. Di Kelantan juga, di
Perkampungan Orang Asli Sungai Rual. Di Kuala Lumpur dengan Kementerian
Wilayah Persekutuan di PPR Kerinchi. Di Pahang di Kampung Bohor Baru, Bera
dengan FELCRA dan lain-lain. Di Perkampungan Orang Asli, Pos Musoh Landing
Zone, Batang Padang. Ini contoh-contoh libat urus sudah pun diadakan dengan
pimpinan tempatan untuk merangka strategi lebih berkesan bagi membasmi miskin
tegar menjelang tahun 2025.

Tuan Yang di-Pertua, yang lain-lain, saya tidak ada banyak. Mengenai dua
perkara lagi.

Puan Isnaraissah Munirah binti Majilis @ Fakharudy [Kota Belud]: Yang
Berhormat Menteri.

Dato’ Sri Mustapa bin Mohamed: Saya mohon untuk teruskan. Selepas itu
saya duduk, boleh tanya soalan. Mengenai perumahan FELDA dan hal-hal berkaitan
dengan generasi kedua. Banyak isu dibangkitkan oleh Ahli-ahli Yang Berhormat
daripada Yang Berhormat Pekan, Yang Berhormat Muar, Yang Berhormat Sekijang.

Untuk makluman, sebanyak 5,400 unit rumah disediakan di bawah PGBF dan

juga Sentuhan Kasih. Kita tahu rumah-rumah ini mempunyai banyak isu dan
