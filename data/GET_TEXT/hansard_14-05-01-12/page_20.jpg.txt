DR. 17.3.2022 14

masjid ditubuhkan dengan lebih banyak lagi iaitu sekurang-kurangnya 10 peratus
matlamat kita.

Jadi, kita harap koperasi masjid ini, insya-Allah akan boleh dicapai kerana
sepertimana yang saya katakan, kita sudah 100 tahun menubuhkan koperasi ini. Jadi
sepatutnya koperasi ini menjadi tempat ataupun agensi yang boleh membantu
peningkatan rakyat di dalam negara kita. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri. Ahli-ahli Yang Berhormat sekarang tamatlah sesi untuk
waktu pertanyaan-pertanyaan Menteri pada hari ini.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Hajah Rubiah binti Haji Wang [Kota Samarahan] minta Menteri
Perdagangan Dalam Negeri dan Hal Ehwal Pengguna menyatakan adakah
cadangan untuk mengekalkan Program Jualan Keluarga Malaysia khasnya ketika
musim-musim perayaan di seluruh negara.

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Bismillahi Rahmani Rahim. Assalamualaikum
warahmatullahi wabarakatuh. Terima kasih Tuan Yang di-Pertua. Terima kasih
kepada Yang Berhormat Kota
Samarahan, yang ingin bertanya sama ada kerajaan mahu mengekalkan Program
Jualan Keluarga Malaysia sempena dengan musim-musim perayaan seluruh negara.

Tuan Yang di-Pertua, Program Jualan Keluarga Malaysia bermula daripada
2 Disember 2021 akan berakhir pada hujung bulan ini, Mac 2022. Tujuannya adalah
untuk membantu meringankan kos sara hidup terutamanya pada pengguna di
kalangan rakyat berpendapatan rendah akibat daripada COVID-19 dan juga banjir
yang luar biasa yang melanda negara kita beberapa bulan yang lalu.

Program ini menawarkan pilihan kepada pengguna untuk mendapatkan
pelbagai barang keperluan harian seperti ayam, ikan, telur, sayur dan sebagainya
pada harga 20 peratus lebih rendah berbanding harga pasaran biasa.

Untuk makluman Yang Berhormat Kota Samarahan, kita ada cadangan
untuk/hendak menyambungnya sehingga akhir Ramadan untuk tahun ini. Jadi
cadangan tersebut bergantung pada bajet yang akan diberikan kepada kita. Jika kita
dapat bajet, insya-Allah kita akan sambung program ini. Terima kasih Tuan Yang di-
Pertua.
