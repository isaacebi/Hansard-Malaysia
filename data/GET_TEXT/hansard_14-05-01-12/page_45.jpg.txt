DR. 17.3.2022 39

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Penyerapan ribuan pegawai perubatan adalah merupakan langkah
yang baik bagi menjaga hak mereka sebagai frontliner negara.

Namun begitu, berdasarkan kenyataan Menteri sebelum ini, sebanyak 4,000
lebih yang akan diberikan perjawatan tetap walhal jumlah keseluruhan doktor kontrak
mencecah 20,000 orang. Soalan saya, apakah perancangan kementerian terhadap
mereka yang belum diberikan jawatan tetap ini? Apakah faktor yang menyebabkan
mereka tidak diberikan perjawatan tetap? Terima kasih Tuan Yang di-Pertua.

Datuk Aaron Ago Dagang: Terima kasih Yang Berhormat. Seperti yang
saya katakan tadi, hasrat kerajaan— memang kalau kita melihat isu pegawai kontrak
ini memang sangat berpanjangan dan sebab itu kementerian telah pun memohon
agar kita mendapat jawatan tetap seperti yang kita katakan tadi.

Dalam tempoh beberapa tahun ini, dalam tiga tahun ini, kita menganggarkan
sebegitu ramai pegawai-pegawai perubatan farmasi dan juga pergigian yang akan
diserapkan daripada mereka yang kontrak dan juga pengambilan baharu. Kalau kita
melihat pegawai perubatan kontrak yang sedia ada sekarang ini, adalah 26,000 lebih
dan pakar adalah cuma 24 orang. Ini kita dalam proses untuk menyerapkan mereka

ke dalam perjawatan yang tetap. Terima kasih.

7. Tuan Ahmad Tarmizi bin Sulaiman [Sik] minta Menteri Pembangunan Luar
Bandar menyatakan langkah mempertingkatkan bekalan air bersih kepada penduduk
di luar bandar khusus di Daerah Sik melalui bekalan air terawat oleh operator bekalan
air serta pembangunan infrastruktur bekalan air alternatif seperti air bukit, telaga tiub
dan lain-lain sumber.

Timbalan Menteri Pembangunan Luar Bandar II [Datuk Haji Hasbi bin
Habibollah]: Bismillahi Rahmani Rahim. Assalamualaikum  warahmatullahi
wabarakatuh.

Tuan Yang di-Pertua, untuk makluman Yang Berhormat Yang Berhormat Sik,
Kerajaan Persekutuan sentiasa bekerjasama dengan kerajaan negeri terutamanya
pihak berkuasa air negeri dalam usaha meningkatkan liputan bekalan air kepada
penduduk kita di luar bandar.

Program Bekalan Air Luar Bandar di bawah Kementerian KPLB memberi
fokus utama kepada peluasan liputan bekalan air kepada penduduk kampung di luar
bandar yang belum menerima bekalan ataupun akaun yang baharu.

Penukaran paip air lama atau naik taraf tangki serta rumah pam bagi
pengguna sedia ada adalah tidak tertakluk secara khusus di bawah Program Bekalan
Air Luar Bandar, tetapi boleh dipohon melalui kerajaan negeri ataupun Kementerian
Alam Sekitar dan Air (KASA).
