DR. 17.3.2022 72

yang telah dibangkit oleh Ahli-ahli Yang Berhormat kepada Kementerian Belia dan
Sukan.

Saya ingin mengucapkan jutaan terima kasih kepada 12 orang Ahli-ahli Yang
Berhormat iaitu Yang Berhormat dari Pasir Mas, Yang Berhormat Hulu Rajang, Yang
Berhormat Bukit Mertajam, Yang Berhormat Papar, Yang Berhormat Tangga Batu,
Yang Berhormat Hulu Selangor, Yang Berhormat Putatan, Yang Berhormat Betong,
Yang Berhormat Parit, Yang Berhormat Tanjung Manis, Yang Berhormat Sandakan
dan Yang Berhormat Kangar yang telah memberikan cadangan, pandangan dan
pertanyaan kepada Kementerian Belia dan Sukan sepanjang tempoh perbahasan
berlangsung.

Tuan Yang di-Pertua secara keseluruhannya KBS telah menerima sebanyak
10 isu daripada Ahli-ahli Yang Berhormat daripada 10 isu yang dibangkitkan tiga isu
adalah berkaitan dengan belia manakala tujuh isu berkaitan dengan sukan. Saya
akan cuba menggunakan masa yang diberikan untuk memberikan penjelasan ke
atas setiap isu atau persoalan yang dibangkitkan oleh Ahli-ahli Yang Berhormat
kepada kementerian ini sepanjang perbahasan tempoh hari.

Tuan Yang di-Pertua pembudayaan sukan merupakan perkara yang sangat
penting untuk kita terapbkan kepada masyarakat. Selain daripada aspek sukan
berprestasi tinggi yang amat sinonim dengan KBS. Kementerian juga hakikatnya
sangat memberi keutamaan kepada pembudayaan sukan kerana ia merupakan
penyumbang utama kepada kesejahteraan rakyat secara keseluruhan. Dengan
membudayakan sukan, negara berupaya melahirkan individu yang cergas, aktif dan
mempunyai minda yang sihat.

Ini secara tidak langsung boleh meningkatkan produktiviti negara dan
mengurangkan beban kos rawatan kesihatan yang ditanggung oleh kerajaan. Melalui
inisiatif pembudayaan sukan ini juga secara tidak langsung dapat menyumbang
kepada pertumbuhan sektor industri sukan di negara ini.

Aktiviti ekonomi berkaitan sukan akan berkembang jika rakyat di negara ini
aktif bersukan. Sektor industri sukan di Malaysia wajar diberi perhatian yang serius
memandangkan keupayaannya untuk menyumbang secara signifikan kepada
ekonomi Malaysia. Walaupun dianggap sebagai satu industri baharu yang berumur
dua dekad. Potensi industri sukan amatlah besar untuk kita terokai.

Tuan Yang di-Pertua, Yang Berhormat dari Bukit Mertajam dan juga Yang
Berhormat Kangar semasa sesi perbahasan baru-baru ini membangkitkan perkara
yang menyentuh hal-hal kebajikan atlet melibatkan isu pemotongan elaun,
pemecatan seramai 253 orang atlet Kebangsaan dan juga kontrak atlet yang
dikatakan tidak diperbaharui oleh MSN.
