DR. 8.3.2022 56

masalahnya sistem perparitan, maka binalah sistem perparitan yang boleh
menampung aliran air.

Ahli-ahli Parlimen tentunya sentiasa bersedia untuk memberikan kerjasama
sepenuhnya kepada kerajaan dalam mengenal pasti setiap permasalahan. Jika
tiada apa-apa perancangan holistik yang dibuat oleh kerajaan, maka setiap kali banjir
melanda, kerajaan terpaksa berhabis wang yang banyak untuk memberikan bantuan
kepada rakyat terjejas dan membaik pulih infrastruktur yang rosak. Begitulah
seterusnya, Tuan Yang di-Pertua.

Tuan Yang di-Pertua, berkaitan dengan Program Jualan Keluarga Malaysia.
Diumpamakan sudah jatuh ditimpa pula tangga. Pandemik COVID-19 yang melanda
seluruh dunia, tidak ketinggalan negara kita, menyebabkan rakyat terbanyak
mengalami kesusahan. Negara kita diuji pula dengan banjir yang besar. Tentunya
ia memberi kesan yang sangat teruk terutama kewangan kepada rakyat terbanyak.

Program Jualan Keluarga Malaysia ialah inisiatif Perdana Menteri dan
dilaksanakan oleh Kementerian Perdagangan Dalam Negeri dan Hal Ehwal
Pengguna untuk menawarkan harga yang lebih murah dan berpatutan kepada rakyat
Malaysia. Ternyata menjadi ubat mujarab untuk mengurangkan kesusahan yang
dialami.

Kuala Krai sendiri setakat ini telah mengadakan program ini mengikut jadual
bermula bulan Januari yang lalu. Program ini ternyata mendapat sambutan yang
cukup baik. Masyarakat setempat telah keluar untuk mendapatkan barangan harian
terutamanya apabila ia dilaksanakan di peringkat kawasan dewan undangan negeri.

Saya difahamkan program ini hanya akan berjalan sehingga bulan Mac ini
sahaja. Jadi, dalam kesempatan ini, saya ingin mencadangkan Program Jualan
Keluarga Malaysia ini diteruskan sehingga hujung tahun ini kerana ia memberi
manfaat yang cukup baik atau sekurang-kurangnya dilaksanakan setiap minggu
pada bulan April ini yang berkebetulan dengan bulan Ramadhan.

Tuan Yang di-Pertua, berkaitan dengan infrastruktur iaitu khususnya laluan
masuk ke Kelantan melalui Jeli-Gerik. Saya ingin mengambil peluang ini untuk
menjunjung kasih kepada Seri Paduka Baginda Yang di-Pertuan Agong atas titah
baginda berkaitan dengan kepentingan pembinaan lebuh raya seperti Central Spine
Road dan lain-lain lebuh raya lagi yang mampu memacu pembangunan wilayah serta
pertumbuhan ekonomi setempat.

Saya ingin menarik perhatian pihak kerajaan agar dapat membina sebuah
lebuh raya baharu yang menghubungkan negeri-negeri sebelah utara sama ada
Perak, Kedah, Pulau Pinang, Perlis dengan Kelantan iaitu laluan Gerik ke Jeli dan
terus ke Jerteh, Terengganu. Biar ada sesuatu yang boleh disebut-sebut jasa Yang

Amat Berhormat Bera dalam memastikan keseimbangan wilayah khususnya jalan
