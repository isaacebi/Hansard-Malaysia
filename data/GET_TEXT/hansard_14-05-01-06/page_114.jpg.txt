DR. 8.3.2022 108

Isu terakhir adalah banjir kilat yang teruk di Lembah Klang semalam, melanda
beberapa kawasan yang menenggelamkan ratusan kenderaan dan ribuan orang
terperangkap di jalan raya, selain daripada kerugian harta dan wang yang belum
dapat di kira. Menteri Alam Sekitar dan Air, Yang Berhormat Kubang Kerian berkata
taburan hujan luar biasa selama dua jam semalam menjadi punca banjir kilat ini.

Persoalan saya kepada Yang Berhormat Kubang Kerian, adakah jawapan itu
sahaja mencukupi? Selain daripada jawapan itu apa lagi kerajaan boleh bantu
kepada mangsa banjir semalam? Saya juga terpanggil untuk bertanya kepada Yang
Berhormat Kubang Kerian. Apa pengalaman dan kelayakan Yang Berhormat
Kubang Kerian dalam mengatasi masalah banjir sedangkan negeri Kelantan beliau

sendiri mengalami banjir bertahun-tahun tanpa sebarang penyelesaian.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Menurut laporan berita Kuala Lumpur dilanda banjir kilat sebanyak 48 kali
dari Oktober 2015 ke September 2020. Ini bermaksud banjir berlaku di Kuala Lumpur
10 kali dalam satu tahun. Adakah ini salah satu ciri pusat bandar bertaraf world
class? Kita mempunyai menara merdeka 118 tingkat yang kini jadi bangunan
pencakar langit kedua tertinggi di dunia tetapi longkang-longkang di sekitar menara
itu tersumbat dengan sampah-sarap dan jalan-jalan di sekelilingnya banjir apabila
hujan lebat. Tiada peniaga asing yang waras akan melabur wang mereka di negara
kita jika masalah banjir berulang sebanyak 10 kali setahun.

Apabila terowong Lebuh Raya SMART Tunnel dengan izin siap dibina
dengan kos RM2 bilion pada tahun 2007. Kerajaan kata isu banjir di Kuala Lumpur
diselesaikan dengan penuh. Kerajaan pada masa itu Kerajaan Barisan Nasional.
Apa yang berlaku semalam dan pada bulan Disember adalah bukti yang jelas
SMART Tunnel merupakan satu projek yang gagal.

Saya minta kerajaan menjawab mengapa SMART Tunnel gagal mengatasi
banjir setiap kali hujan lebat? Saya juga minta kerajaan menubuhkan satu pasukan
khas yang ahlinya terdiri daripada pegawai kanan pelbagai kementerian yang
berkaitan dan ia dipimpin oleh seorang pakar banjir yang bereputasi tinggi di
antarabangsa untuk mencari satu penyelesaian holistik mengatasi banjir kilat di
Lembah Klang dengan once and for all dengan izin Tuan Yang di-Pertua. Itu sahaja
perbahasan saya, sekian terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Kepong. Sekarang saya menjemput Yang Berhormat Permatang
Pauh, 12 minit.
