DR. 8.3.2022 120

Tuan Yang di-Pertua, ketika dunia memulih daripada cabaran pandemik ke
tahap pasca COVID-19 yang semakin stabil, perang Rusia-Ukraine telah merumitkan
proses pemulihan pasca COVID-19. Banyak masalah sampingan di luar kawalan
dan jangkaan akan timbul. Ketika negara kita menikmati harga petroleum dan harga
sawit yang melambung tinggi, rancangan yang menyeluruh harus disediakan demi
menghadapi gelombang peningkatan kos barangan sedunia yang bakal mengancam
kehidupan harian seluruh rakyat Malaysia dan juga daya saing barangan buatan
Malaysia di pasaran dunia sekiranya perang Rusia-Ukraine berlarutan.

Tuan Yang di-Pertua, kerajaan harus lebih peka dan proaktif dalam usaha
memastikan keseimbangan antara permintaan dan bekalan untuk mengawal
kestabilan harga barangan keperluan harian dalam pasaran demi kesejahteraan
rakyat kita yang dikasihi. Sukacita saya ulangi dan menyokong cadangan Yang
Berhormat Bagan untuk menyediakan dana sebanyak RM3 bilion yang diperoleh
daripada Cukai Makmur untuk menstabilkan harga barangan demi kesejahteraan
rakyat dan pada masa yang sama mengurangkan kesan kenaikan harga.

Tuan Yang di-Pertua, ketika masyarakat bertungkus-lumus menangani
cabaran peningkatan kos kehidupan yang semakin membebankan, apakah peranan
yang dimainkan oleh parti-parti politik yang kononnya berlawan demi bangsa dan
negara benar-benar menguntungkan rakyat dan negara? Bermula dengan Pilihan
Raya Negeri Melaka dan diikuti Johor ketika ini; rakyat hari ini harus pandai dan
berani menilai semula sama ada cara permainan politik ini bertanggungjawab
terhadap bangsa dan negara.

Tuan Yang di-Pertua, pada pendapat Taiping demi mengatasi permainan
politik yang tidak sihat, membazir wang dan membebankan rakyat tibalah masanya
untuk mengkaji dan memperkenalkan kaedah untuk menetapkan tarikh pilihan raya
akan datang sebaik sahaja tamat pilihan raya kali ini demi kestabilan politik yang
sebenar.

Tuan Yang di-Pertua, kedudukan Malaysia dalam indeks persepsi rasuah
telah jatuh untuk tiga tahun berturut-turut setelah Langkah Sheraton pada awal tahun
2020. Indeks yang dikeluarkan Transparency International terus jatuh ke tangga 62
pada tahun 2021 daripada keseluruhan 180 negara berbanding tangga 57 pada
tahun 2020 dan 51 pada tahun 2019. Dengan kata lain, kedudukan Malaysia telah
jatuh 11 tangga dalam masa dua tahun ketika kita mengalami ancaman pandemik
COVID-19.

Untuk dua tahun yang lalu, sering kita dengar hampir semua penunjuk
pertumbuhan ekonomi negara terjejas akibat pandemik COVID-19 yang melanda
negara kita. Akan tetapi, aktiviti rasuah tetap tidak berkurangan malah berleluasa

semula sejak rampasan kuasa Langkah Sheraton.
