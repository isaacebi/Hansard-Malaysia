DR. 8.3.2022 122

Yang Berhormat Pekan mengambil kesempatan sesi perbahasan menjunjung kasih
Titah Tuanku dalam Dewan yang mulia ini dengan kenyataan yang amat tidak
bertanggungjawab apabila beliau menyebut tiada satu sen pun dana awam
digunakan untuk membayar hutang 1MDB.

Kenyataan Yang Berhormat Pekan terbukti palsu apabila Menteri Kewangan
Yang Berhormat Datuk Seri Utama Tengku Zafrul bin Tengku Abdul Aziz
mengesahkan di Dewan yang mulia ini pada hari keesokannya bahawa kerajaan
sudah mula membayar faedah hutang 1MDB kira-kira RM6.5 bilion dan belum
membayar principle kerana principle hutang tersebut hanya akan matang mulai
tahun 2022 hingga 2039. Jadi dakwaan bahawa belum lagi kita bayar principle
hutang 1MDB ini adalah tidak berasas, tegas Menteri Kewangan ketika menjawab
soalan tambahan Yang Berhormat Bagan pada sesi pertanyaan Menteri di Dewan
yang mulia ini pada pagi Khamis yang lalu.

Tuan Yang di-Pertua, persoalan yang Yang Berhormat Taiping hendak
bangkitkan ialah apakah tindakan dan kaedah Tuan Yang di-Pertua akan ambil untuk
memastikan kenyataan sebegitu yang bukan sahaja akan menjadi bahan ketawa
umum, bahkan akan menjejaskan imej Parlimen Malaysia selaku badan
perundangan kebangsaan Malaysia tidak akan berulang lagi dalam Dewan yang
mulia ini, khasnya ketika perbahasan menjunjung kasih Titah Tuanku yang dihormati
dan ditaati.

Walaupun Yang Berhormat Damansara telah pun merujuk perkara ini ke
Jawatankuasa Hak dan Kebebasan seperti yang diperuntukkan dalam Perkara
36(12) Peraturan-peraturan Majlis Mesyuarat Dewan Rakyat. Izinkan saya
mengingatkan Dewan yang mulia ini bahawa kenyataan palsu sebegitu adalah amat
serius dan bakal menjejaskan imej Parlimen dan menjadi precedent buruk sekiranya
tidak ditangani dengan tegas.

Sebaliknya saya amat dukacita apabila Yang Berhormat Jelutong yang
mengambil inisiatif untuk menegur dan mendedahkan pembohongan Yang
Berhormat Pekan dengan Peraturan Mesyuarat telah diarah keluar dan digantung
untuk satu hari. Di mana keadilan, sekiranya Dewan yang mulia ini selaku institusi
Perundangan Kebangsaan Malaysia yang terunggul turut mengalami
ketidaksaksamaan. Yang Berhormat Taiping merayu kepada semua wakil rakyat
yang dihormati agar memandang serius dan mengambil tindakan yang wajar demi
mempertahankan kewibawaan Dewan Rakyat di mana kita diberi mandat untuk
memperkukuhkannya.

Yang Berhormat Taiping mengakhiri dengan harapan cadangan yang
dibangkitkan akan dikaji dan diteliti dengan serius demi kesejahteraan rakyat dan

kemajuan negara. Sekian, terima kasih..
