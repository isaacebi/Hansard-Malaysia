DR. 8.3.2022 128

sejarah perjuangan PDRM di negara kita. Balai ini adalah antara balai yang terunggul
di negara kita.
01740

Oleh yang demikian, saya memohon Kerajaan Persekutuan menyediakan
dana peruntukan untuk membaik pulih bahagian-bahagian bangunan yang telah
rosak serta mengambil tindakan-tindakan segera untuk digazet bangunan ini sebagai
warisan negara. Tuan Yang di-Pertua, point akhir saya...

Timbalan Yang di-Pertua [Dato’ Mohd Rashid Hasnon]: Sila rumuskan.

Tuan Sivakumar Varatharaju Naidu [Batu Gajah]: Ya. Ini adalah berkaitan
dengan Jabatan Penjara. Tuan Yang di-Pertua, apakah pihak Kementerian Dalam
Negeri tidak berniat untuk memperkasakan lagi Unit Pengiring Bermotosikal bagi
Jabatan Penjara Malaysia yang hanya bersifat melepas batuk di tangga? Penjara
cuma memiliki lapan buah motosikal berkuasa tinggi berumur sembilan tahun yang
ditempatkan di tiga buah penjara iaitu Penjara Kajang, Penjara Sungai Buloh dan
Penjara Seberang Perai. Unit ini terlalu penting bagi pihak penjara.

Sudah berpuluh-puluh tahun penjara terpaksa memohon bantuan PDRM
terutamanya apabila melibatkan perpindahan banduan dan untuk mengiringi ke
mahkamah. Adakah benar bahawa Jabatan Penjara Malaysia juga ada kalanya
terpaksa menggunakan kenderaan am seperti van roti dan van jenazah untuk tujuan-
tujuan rasmi ketika menjalankan tugas dan tanggungjawab hakiki?

Akhir sekali Tuan Yang di-Pertua, kuota guru bimbingan dan kaunseling iaitu
satu nisbah 500 orang murid ketika ini perlu dikurangkan kepada satu nisbah 300
murid memandangkan keperluan yang semakin meningkat untuk perkhidmatan ini di
sekolah menengah dan sekolah rendah, sejajar dengan peningkatan kes-kes
kesihatan mental secara mendadak.

Apakah pendirian dan usaha Kementerian Pendidikan dalam menambahkan
jumlah guru bimbingan dan kaunseling di seluruh negara. Saya ucapkan terima kasih
kepada Tuan Yang di-Pertua kerana memberi masa tambahan kepada saya. Dengan
ini saya menyokong Titah Tuanku. Terima kasih.

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat Batu Gajah. Yang Berhormat, hari ini memang tidak ada usul selain
daripada hendak berhenti 5.30 petang. Oleh itu Ahli Yang Berhormat, Mesyuarat
Dewan hari ini ditangguhkan sehingga jam 10 pagi esok, Rabu, 9 Mac 2022. Terima
kasih, Ahli-ahli Yang Berhormat.

[Dewan ditangguhkan pada pukul 5.42 petang]
