DR. 8.3.2022 45

Tuan Yang di-Pertua: Yang Berhormat, tolong. Soalan seterusnya Yang
Berhormat Dato’ Haji Che Abdullah bin Mat Nawi.

Tuan Khoo Poay Tiong [Kota Melaka]: Tuan Yang di-Pertua, boleh saya
tanya soalan tambahan berkaitan dengan vaksin untuk kanak-kanak.

Tuan Yang di-Pertua: Cukup Yang Berhormat Kota Melaka. Yang
Berhormat Dato’ Haji Che Abdullah bin Mat Nawi, silakan.

11. Dato’ Haji Che Abdullah bin Mat Nawi [Tumpat] minta Menteri
Pembangunan Luar Bandar menyatakan status pembinaan sebuah jejantas bagi
melintasi landasan kereta api di Kampung Kok Pasir, Tumpat untuk kemudahan
rakyat sekitar kawasan tersebut.

Timbalan Menteri Pembangunan Luar Bandar II [Datuk Haji Hasbi bin
Habibollah]: Terima kasih Tuan Yang di-Pertua, terima kasih Yang Berhormat
Tumpat.

Untuk makluman Yang Berhormat, projek membina jalan dan jambatan
melintasi rel kereta api dari Kampung Kok Keli ke Kampung Kok Pasir, Tumpat,
Kelantan telah diluluskan di bawah Rolling Pelan di bawah pertama Rancangan
Malaysia Kedua Belas iaitu dibawah RP1 Tahun 2021 dengan kos sebanyak RM17.2
juta.

Skop pelaksanaan projek ini adalah membina jalan dan jejambat yang
merentasi rel kereta api sepanjang 400 meter dengan spesifikasi JKR R2. Status
terkini projek ini telah selesai direka bentuk dan dijangka dapat di tender pada bulan
Jun tahun 2022. Terima kasih.

Tuan Yang di-Pertua: Terima kasih, soalan tambahan pertama.

Dato’ Haji Che Abdullah bin Mat Nawi [Tumpat]: Terima kasih Yang
Berhormat Timbalan Menteri atas jawapan tadi. Saya bersyukur kepada Allah SWT.
Soalan bertalu-talu saya berkenaan perkara ini sejak tahun 2018 hampir pada setiap
persidangan. Alhamdulillah hari ini telah pun menampakkan kejayaan. Saya
mengharapkan supaya ia tidak tertangguh lagi. Ini kerana jambatan ataupun jejantas
yang diperlukan ini untuk menghubungkan dua jalan yang telah pun siap beberapa
tahun yang lalu. Cuma tidak ada jejantas dan tidak boleh digunakan sepenuhnya.

Soalan saya, apakah reka bentuk seperti yang disebut oleh Yang Berhormat
Timbalan Menteri tadi mengambil kira laluan motosikal. Soalan keduanya, apakah
ada di tempat-tempat lain seumpama ini? Jalan sudah siap, kedua-dua belah laluan
rel itu yang bertentangan. Namun, jejantas tidak ada untuk digunakan oleh penduduk
setempat. Terima kasih.

Tuan Yang di-Pertua: Terima kasih, silakan.
