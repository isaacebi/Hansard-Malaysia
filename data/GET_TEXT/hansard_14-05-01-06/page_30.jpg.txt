DR. 8.3.2022 24

4. Tengku Zulpuri bin Raja Puji [Raub] minta Menteri Perpaduan Negara
menyatakan kebakaran melibatkan berpuluh buah rumah kerap berlaku di kawasan
kampung baru di seluruh Malaysia, yang terakhir pada tahun lepas berlaku di
Kampung Baru Karak, Pahang. Adakah pihak Kerajaan Pusat bercadang
melaksanakan program dana pinjaman kepada penduduk kampung baru, supaya
dapat menukar bahan binaan kepada jenis tahan rintangan kebakaran. Seterusnya
mengelakkan kejadian kebakaran besar-besaran, sesuai dengan slogan "Keluarga
Malaysia”.

Timbalan Menteri Perpaduan Negara [Tuan Wan Ahmad Fayhsal bin
Wan Ahmad Kamal]: Bismillahi Rahmani Rahim. Assalamualaikum warahmatullahi
wabarakatuh. Terima kasih Yang Berhormat Raub. Tuan Yang di-Pertua, saya ingin
mengambil kesempatan ini untuk mengucapkan selamat Hari Wanita buat semua
kaum hawa di Malaysia dan di seluruh dunia.

Tuan Yang di-Pertua, peranan dan fungsi Bahagian Kampung Baru Cina
telah dipindahkan daripada Kementerian Perumahan dan Kerajaan Tempatan
(KPKT) ke Kementerian Perpaduan Negara berkuat kuasa pada 1 Januari 2022.

Bahagian Kampung Baru Cina telah diperuntukkan RM10 juta untuk Skim
Pinjaman Penduduk Kampung Baru Cina bagi tahun 2022. Penduduk kampung baru
boleh membuat permohonan baik pulih atau naik taraf rumah di bawah skim
pinjaman tersebut melalui Bank Simpanan Nasional (BSN) dengan jumlah pinjaman
maksimum sebanyak RM100,000 dan kadar faedah empat peratus.

Selain itu, kementerian ini juga memberikan bantuan baik pulih rumah kepada
mangsa-mangsa bencana melalui Program Bantuan Baik Pulih Rumah (PBPR)
dengan had siling bantuan sebanyak RM15,000. Permohonan bantuan perlu
dikemukakan melalui Jawatankuasa Pembangunan dan Keselamatan Kampung
(JPKK) masing-masing untuk pertimbangan pihak kementerian. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama. Dipersilakan Yang Berhormat Raub.

Tengku Zulpuri Shah bin Raja Puji [Raub]: Terima kasih Yang Berhormat
Timbalan Menteri. Bagi menenteramkan hati penduduk semua rumah kampung baru
Cina yang masih tinggal di rumah papan, saya mencadangkan penyelesaian jangka
masa pendek supaya rumah-rumah ini dibekalkan dengan pemadam api, dengan
izin, fire extinguisher serta melalui Pesuruhjaya Tenaga untuk menyemak sistem
pendawaian bagi rumah papan lama sedia ada yang masih selamat. Adakah pihak
kementerian bersetuju?

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Raub. Sila, Yang Berhormat Timbalan Menteri. Satu minit.

Tuan Wan Ahmad Fayhsal bin Wan Ahmad Kamal: Terima kasih Yang

Berhormat Raub atas cadangan yang bernas tersebut. Saya kira ini cadangan yang
