DR. 8.3.2022 80

memberi impak terhadap harga minyak dan gas asli dan juga keselamatan Malaysia
di rantau Asia yang dikelilingi oleh Laut China Selatan.

Justeru, saya yakin dengan perolehan aset-aset baharu bagi setiap
perkhidmatan dalam Angkatan Tentera Malaysia iaitu darat, laut dan udara.
Penyelenggaraan dan menaik taraf aset-aset usang mampu meningkatkan tahap
Pertahanan Menyeluruh (HANRUH) yang menjadi teras utama pertahanan seperti
dalam Titah Baginda Yang Dipertuan Agong. Oleh itu, isu perolehan kapal LCS oleh
syarikat Boustead bagi kegunaan TLDM harus diselesaikan memandangkan
penangguhan perolehan yang agak lama dan telah memberi kesan negatif kepada
aspek keselamatan negara. Soalan saya, apakah pihak Kabinet sudah mempunyai
keputusan sama ada perolehan LCS ini harus diteruskan atau di hentikan. Sekiranya
ia akan diteruskan, berapa pula kos tambahan yang perlu ditanggung dan
dikeluarkan oleh pihak kerajaan.

Dalam isu antarabangsa, saya ingin melahirkan kekesalan dan kemarahan
atas tindakan beberapa pihak di negara India yang melarang pemakaian tudung
kepada pelajar Muslim di sekolah dan universiti. Begitu juga isu krisis Rusia dan
Ukraine yang hanya baru tercetus, tetapi bagaimana pula nasib rakyat Palestin yang
telah ditindas setelah sekian lama, lebih 70 tahun yang lalu.

Penindasan menerusi dasar aparteid, rasisme, pembunuhan orang awam
Palestin yang tidak bersenjata, penahanan, pengusiran terhadap lebih enam juta
orang warga Palestin daripada kawasan kediaman mereka serta memusnahkan
rumah-rumah kediaman dan tanaman-tanaman mereka seharusnya diangkat
sebagai suara yang besar dari seluruh kepimpinan di Malaysia juga di pentas dunia.

Selain itu, begitu juga apa yang ditimbulkan oleh Titah Baginda Yang
Dipertuan Agong mengenai fahaman aliran pemikiran yang mengelirukan
masyarakat Islam dan juga menormalisasikan budaya yang bercanggah dengan adat
dan amalan agama di negara ini. Tayangan rancangan televisyen, drama-drama
yang mempromosikan LGBT, sek bebas, pesta liar, perlulah dihindarkan dan tidak
boleh sama sekali disiarkan di dalam televisyen kita.

Hal ini dikhuatiri menjadi kebiasaan dan akhirnya berlaku normalisasi budaya
barat yang keji dan mungkar ke dalam masyarakat dan adat ketimuran Malaysia yang
menekankan adab dan kesopanan dalam kehidupan seharian. Begitu pepatah
Melayu menyebut ‘di mana bumi dipijak, di situ langit di junjung’.

Tuan Yang di-Pertua, seterusnya saya ingin membangkitkan hal berkaitan
dengan Kerajaan Negeri Kedah ketika mana pengumuman yang telah dibuat oleh
Yang Amat Berhormat Perdana Menteri untuk menimbang pampasan sebanyak

RM100 juta kepada Kerajaan Negeri Kedah atas komitmen kerajaan negeri
