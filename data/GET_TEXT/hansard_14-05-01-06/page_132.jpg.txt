DR. 8.3.2022 126

Tuan Sanisvara Nethaji Rayer a/l Rajaji [Jelutong]: Okey, teruskan,
teruskan.

Tuan Sivakumar Varatharaju Naidu [Batu Gajah]: Terima kasih. Tuan
Yang di-Pertua, ada sebidang tanah di sebelah Surau Al-Firdaus di Menglembu yang
telah digazetkan untuk membina Sekolah Rendah Agama Rakyat Muhammadiah.
Walaupun dijanjikan beberapa kali tetapi bangunan itu tidak dinaikkan setakat ini.

Kawasan yang padat penduduk ini memerlukan sebuah sekolah rendah
agama rakyat dengan segera. Ketika ini, seramai 100 orang murid belajar di ruangan
atau bilik yang disediakan oleh Surau Al-Firdaus. Tempat ini adalah tidak sesuai
untuk proses pengajaran dan pembelajaran.

Oleh yang demikian, saya mohon supaya Kerajaan Persekutuan
menyalurkan peruntukan dalam lingkungan RM400,000 hingga RM500,000 untuk
membina sebuah sekolah rendah agama rakyat di tapak yang disediakan.

Tuan Yang di-Pertua, saya ingin tahu, apakah usaha-usaha yang telah
diambil oleh Kementerian Komunikasi dan Multimedia dalam mengawal dan
membendung penglibatan dan penyebaran posting tidak senonoh yang boleh
meruntuhkan akhlak dan menyimpang daripada nilai-nilai murni budaya Malaysia
terutamanya di kalangan anak-anak muda yang menggunakan pelbagai aplikasi
sosial secara meluas?

Banyak insiden yang tidak diingini telah berlaku. Ada juga yang telah
membunuh diri akibat kesilapan yang dilakukan. Apakah usaha-usaha Kementerian
Pendidikan Malaysia dan Kementerian Pengajian Tinggi untuk memberi kesedaran
kepada pelajar-pelajar tentang baik buruknya penggunaan multimedia ini? Perkara
ini perlu dipandang serius oleh kerajaan dalam usaha membentuk generasi muda
yang mengutamakan sahsiah yang tinggi.

Tuan Yang di-Pertua, ini adalah berkaitan dengan pendaftaran pertubuhan.
Berapakah pertubuhan baharu yang telah didaftarkan pada tahun 2020 dan 2021?
Bolehkah kerajaan memberi secara terperinci mengenai kategori jenis-jenis
pertubuhan dan statistik mengikut negeri? Berapakah pertubuhan yang telah
menjadi dorman atau ditutup dalam tempoh yang sama? Saya juga ingin
mengetahui, apakah pembaharuan-pembaharuan yang dilakukan oleh Jabatan
Pendaftaran Negara untuk memudahkan pendaftaran pertubuhan di negara kita?

Saya dimaklumkan bahawa masih terdapat banyak birokrasi dalam proses
pendaftaran pertubuhan. Ini amat menyukarkan semua pemain taruh dalam usaha
mendaftarkan pertubuhan. Adakah kerajaan bercadang untuk mempermudahkan
lagi proses pendaftaran pertubuhan di negara kita?

Tuan Yang di-Pertua, Malaysia merekodkan kadar pesakit buah pinggang
antara tertinggi di dunia. Lebih kurang 8,000 kes baharu dikenal pasti setiap tahun
