DR. 8.3.2022 57

dan lebuh raya yang selesa menghubungkan Pantai Timur dengan Utara
Semenanjung.

Buat masa ini, satu-satunya laluan dari Gerik ke Jeli ialah Lebuhraya Timur
Barat yang dibuka pada tahun 1982 dan semestinya telah terlalu usang dan sangat
berbahaya terutamanya pada waktu malam dan hujan. Jika Tuan Yang di-Pertua
berkesempatan, boleh menaiki kenderaan melalui jalan ini. Bagai kata rakyat
terbanyak, bergegar otak, Tuan Yang di-Pertua. Terdapat banyak kerosakan
berlubang, garis putih yang sudah hilang dan pastinya ia amat membahayakan.
Sudah sampai masanya ia dibaiki secara keseluruhan dan dinaik taraf agar ia
memberi keselesaan dan keselamatan kepada pengguna jalan raya.

Isu yang sama berkaitan infrastruktur iaitu sambungan Lebuh Raya Kota
Bharu-Kuala Krai ke Lapangan Terbang Sultan Ismail Petra. /nsya-Allah, dengan
siapnya Lebuh Raya Kota Bharu-Kuala Krai yang sedang dibina sekarang, tentunya
akan dapat menjimatkan masa terutamanya kepada penduduk Kelantan Selatan dan
perantau dari Lembah Klang untuk ke Kota Bharu.

Namun begitu, lebuh raya sepanjang 73.5 kilometer ini hanya berakhir di
Pasir Hor. Untuk makluman, kesesakan untuk memasuki Bandar Kota Bharu
bermula di Pasir Hor termasuklah laluan untuk ke Lapangan Terbang Sultan Ismail
Petra di Pengkalan Chepa yang terpaksa melalui laluan sama ada Kubang Kerian
ataupun Lundang yang menyebabkan masa yang diambil sehingga hampir
mencecah satu jam daripada persimpangan Lebuh Raya Kota Bharu-Kuala Krai
yang jaraknya sekitar 17 kilometer sahaja.

Saya ingin mencadangkan agar pihak kerajaan dapat mempertimbangkan
sebuah projek sambungan Lebuh Raya Kota Bharu-Kuala Krai ini terus ke Lapangan
Terbang Sultan Ismail Petra di Pengkalan Chepa. Kata orang Kelantan, hok senapoh
boh, sambong sikit ja lagi.

Makna, tidak banyak lagi, 17 kilometer sahaja lagi. Sambungan ini jika
berjaya dilaksanakan, bukan sahaja pengguna ke lapangan terbang sahaja
mendapat manfaatnya tetapi tentunya memberi limpah rahmat yang besar kerana
terdapat beberapa destinasi pelancongan yang menarik di Pengkalan Chepa.
Antaranya Pantai Cahaya Bulan, Pantai Sabak, Pantai Mek Mas dan lain-lain lagi.

Isu berkaitan infrastruktur, Tuan Yang di-Pertua. Cadangan saya ialah
penubuhan task force jalan Gua Musang ke Kuala Krai yang merupakan laluan
utama masyarakat Kelantan untuk ke Kuala Lumpur. Di sepanjang jalan berlaku
kerosakan yang amat teruk terutamanya selepas hujan lebat minggu lepas.

Banyak jalan yang berlubang, kehilangan garis putih yang sangat
menyukarkan pemanduan. Banyak kemalangan telah berlaku di sepanjang laluan

ini dalam masa dua bulan ini. Selain itu, jalan yang tidak rata terutama di Kampung
