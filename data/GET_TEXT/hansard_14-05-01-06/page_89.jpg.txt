DR. 8.3.2022 83

Beliau didapati bersalah bukan berdasarkan pengakuan lisan saksi atau
mangsa yang dicurigai seperti dalam kes Yang Berhormat Port Dickson tetapi atas
dasar paper trail, dengan izin, atau bukti-bukti kukuh atas kertas seperti rekod bank
dan slip perpindahan wang pada tahun-tahun berkenaan yang tidak boleh dipalsukan
atau diada-adakan. Maka keputusan bersalah beliau adalah mantap dan kukuh
tanpa curiga.

Adakah ini petanda adanya usaha untuk mengembalikannya sebagai
pemimpin dan ketua negara? Sekiranya Barisan Nasional, na’uzubillah minzalik,
kembali memerintah, kalau ada, ianya membuktikan keberkesanan konsep
kepimpinan cash is king yang diperjuangkannya. Mungkin ada yang rindu ini, rindu
cash is king ini.

Dalam ucapan Yang Berhormat Pekan, beliau langsung tidak menunjukkan
walaupun sedikit keinsafan ke atas kerosakan yang telah beliau lakukan. Malahan,
Yang Berhormat Pekan masih ingin nyatakan bahawa pengurusan kewangan negara
di bawah BN termasuk semasa di bawah dirinya adalah jauh lebih baik berbanding
PH dan PN dengan mengemukakan data-data yang entah sejauh mana
ketepatannya, beliau menggambarkan betapa kayanya negara pada ketika itu sambil
menegur keengganan Kerajaan PH untuk melaksanakan GST. Oleh sebab kayalah
yang dia rompak itu.

Persoalannya, kalau ekonomi sudah begitu baik dan negara begitu kaya,
maka kenapa perlunya GST? Sedangkan, GST dicadangkan oleh Barisan Nasional
pada ketika itu untuk menambahkan jumlah cukai yang dikutip daripada rakyat.

“PH hanya pandai menghabiskan wang yang telah disimpan BN selama ini
dan tidak pandai menambahkan kewangan negara”, kata Yang Berhormat Pekan.
Kalau apa yang diinginkan Yang Berhormat Pekan ialah menambah kewangan
negara dengan menambah lagi kutipan cukai daripada rakyat, maka sememangnya
kami menolaknya. Itu bukan caranya. Lebih-lebih lagi menambah kewangan negara
untuk diperhabiskan oleh kleptocrat negara.

Yang Berhormat Pekan mendabik dada mengatakan, “Hutang negara pada
zaman BN hanya RM680 bilion tetapi pada zaman seterusnya telah melonjak kepada
lebih dari RM7 trilion’. Ya, memang ia melonjak ke RM1 trilion setelah kami
mengklasifikasikan semua hutang yang dijamin kerajaan yang tidak dapat dibayar
balik oleh peminjam seperti 1 MDB sebagai hutang negara, kerana PH telus dan tidak
mahu menipu rakyat. Sememangnya itulah tanggungan sebenar yang diwarisi dari
Kerajaan Barisan Nasional yang ingin diselindung keadaannya melalui pentakrifan
bahawa ia hutang pihak lain. Contingent liabilities yang dihasilkan oleh BN

merupakan penipuan nyata terhadap rakyat dan negara.
