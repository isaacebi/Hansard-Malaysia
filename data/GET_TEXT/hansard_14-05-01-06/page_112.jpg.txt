DR. 8.3.2022 106

Memilih pemimpin yang benar-benar dahulukan rakyat, bukan sekadar menggula-
gulakan rakyat. Ini kalilah.

Dengan ini, saya akhiri perbahasan saya dengan dua rangkap pantun.

Cincin emas cincin suasa,
Cincin berlian mahal harganya,
Lemaskan mereka yang gila kuasa,
Undi biru muda rakyat sejahtera.

Berat mata memandang berat lagi bahu yang menyandang,
Derita rakyat tidak berkesudahan,

Biarlah menjadi hero tidak didendang,
Selagi bernafas lawan tetap lawan.

Hari ini 8 Mac. Selamat Hari Wanita Sedunia. Let’s break the bias together.
Dengan ini, Merbok menyokong Titah Diraja. Terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Merbok. Selanjutnya dipersilakan Yang Berhormat Kepong untuk

berbahas.

4.27 ptg.

Tuan Lim Lip Eng [Kepong]: Salam sejahtera Tuan Yang di-Pertua Dewan
Rakyat. Terima kasih kerana memberikan saya peluang untuk turut serta dalam
perbahasan kali ini.

Isu yang pertama, kita menjangkakan akan berlaku kenaikan harga rumah
khususnya di bandar-bandar besar seperti di Kuala Lumpur. Dalam kenyataan yang
dikeluarkan oleh Persatuan Pemaju Hartanah dan Perumahan Malaysia (REHDA),
harga rumah kediaman baharu dijangka meningkat susulan kenaikan harga bahan
binaan. Saya juga dimaklumkan bahawa kos bahan binaan seperti besi, kaca dan
konkrit dan sebagainya telah naik sehingga 60 peratus berbanding dengan harga
sebelum pandemik COVID-19 dan boleh menyebabkan harga rumah menjadi
semakin mahal.

Oleh yang demikian, saya ingin mendapatkan penjelasan, kenapakah kos
bahan binaan boleh melonjak naik? Apakah langkah yang telah diambil oleh
kerajaan untuk mengurangkan atau sekurang-kurangnya menstabilkan harga bahan
binaan agar tidak berlaku kenaikan harga rumah dan memberi peluang rakyat
berpendapatan rendah mampu memiliki rumah sendiri?

Isu yang kedua berkenaan Program Perumahan Rakyat (PPR). Tujuan
projek ini adalah bagi membantu keluarga miskin yang tidak mampu menyewa rumah
dengan kadar sewa pasaran semasa. Mereka ditawarkan PPR dengan bayaran

sewa serendah RM124 sebulan sahaja untuk satu tempoh yang tertentu. Mungkin
