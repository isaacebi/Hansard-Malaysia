DR. 8.3.2022 107

empat atau lima tahun. Jadi, pada tahun yang keempat atau kelima, agensi kerajaan
yang berkenaan sepatutnya perlu membuat bancian atau siasatan jika keluarga
tersebut telah pun mengalami peningkatan pendapatan atau sara hidup. Jika
didapati ada perubahan peningkatan, wajarnya mereka ini memberi peluang kepada
pemohon-pemohon lain untuk menduduki PPR. Ini kerana, saya mendapati terdapat
keluarga yang telah menduduki PPR sehingga lebih 10 tahun dan mewarisi hingga
ke tiga generasi. Sedangkan, terdapat lebih daripada 10,000 permohonan baharu
yang masih menunggu tawaran sewa rumah PPR selama lebih daripada 10 tahun.
=1630

Sehubungan itu, saya minta agar kerajaan betul-betul membanci penyewa-
penyewa PPR di samping menyediakan peluang untuk mereka meningkatkan taraf
hidup masing-masing pada masa akan datang. Saya juga berharap agar kerajaan
dapat membina lebih banyak PPR baharu di bandar-bandar besar khususnya di
kawasan Parlimen Kepong bagi membantu keluarga-keluarga yang sangat
memerlukan.

Isu ketiga. Saya sering menerima aduan daripada penduduk di kawasan
Parlimen Kepong berkenaan dengan kerosakan padang rekreasi di taman
perumahan terutamanya kerosakan padang bola keranjang. Di Kepong sendiri ada
sekurang-kurangnya tujuh buah padang bola keranjang awam. Namun, semuanya
dalam keadaan rosak dan sangat teruk. Lantai gelanggang sering rosak dan
berlubang, penuh dengan retak dan tidak sesuai untuk melakukan sebarang aktiviti
sukan, apatah lagi permainan bola keranjang.

Setiap kali pihak persatuan penduduk atau pejabat saya sendiri membuat
aduan pihak Dewan Bandaraya Kuala Lumpur akan menghantar kontraktor untuk
membaiki. Namun tidak sampai dua bulan lantai gelanggang rosak semula
disebabkan kerja baik pulih yang tidak berkualiti. Jadi, saya harap isu seperti ini tidak
akan berulang lagi dan akan diatasi dengan segera. Kontraktor yang berkenaan
ditukar jika perlu.

lsu keempat, seterusnya adalah berkenaan harga khinzir. Kita sedia maklum
seluruh Malaysia sering membincangkan masalah kenaikan harga ayam, telur, sayur
dan sebagainya. Namun tiada pihak yang membincangkan masalah harga khinzir
yang terus mengalami kenaikan 30 peratus dalam satu bulan. Masalah ini bukan
menjejaskan bangsa Cina sahaja tetapi rakyat Sabah, Sarawak dan kaum-kaum lain
turut terkesan dengan kenaikan tersebut.

Chain reaction, dengan izin Tuan Yang di-Pertua, kenaikan harga khinzir
adalah meluas di pasaran. Jadi, saya berharap agar pihak kerajaan dapat
memikirkan langkah bagi membantu menyelesaikan masalah kenaikan mendadak

harga khinzir pada kebelakangan ini.
