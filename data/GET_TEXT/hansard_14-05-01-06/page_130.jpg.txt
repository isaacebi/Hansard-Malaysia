DR. 8.3.2022 124

masalah banjir yang berlaku di merata negara. Jurang pendapatan antara kaya dan
miskin masih melebar. Permintaan bantuan kebajikan daripada kalangan rakyat
Malaysia semakin ketara. Perdagangan antarabangsa negara kita juga masih
terencat. Industri pelancongan masih sakit dan tidak dapat dipulinkan seperti
sebelum pandemik.

Dalam keadaan seperti ini adalah tidak wajar untuk kerajaan berbangga
mendakwa ekonomi negara telah pulih di bawah usaha-usaha dan strategi-strategi
kerajaan yang efektif. Kerajaan yang ada sekarang telah gagal memulihkan ekonomi
mahupun menangani pandemik COVID-19 secara efektif. Penularan Omicron
semakin menggemparkan iaitu lebih 30,000 kes sehari. Walaupun kita lihat ada
sedikit sebanyak kestabilan ekonomi yang tidak boleh dinafikan, itu adalah
disebabkan kerjasama dwi partisan melalui Memorandum Persefahaman
Transformasi antara kerajaan dan Pakatan Harapan yang telah merintis jalan kepada
kestabilan politik di negara kita di peringkat Persekutuan. Walau bagaimanapun
saya mengecam sekeras-kerasnya pihak-pihak yang mencaturkan permainan politik
keterlaluan sehingga tercetusnya PRN negeri Melaka dan juga PRN Johor.

#1730

Saya juga ingin mengambil kesempatan ini untuk mengingatkan semua
pemimpin politik tanah air atas teguran sinis Tuanku Yang di-Pertuan Agong supaya
tidak bermain politik siang dan malam. Tumpukanlah perhatian dalam program-
program pemulihan ekonomi dan pembangunan negara. Rakyat sudah muak
dengan permainan politik dan pilihan-pilihan raya yang menyusahkan dan merugikan
masa, tenaga dan wang negara.

Tuan Yang di-Pertua, kerajaan telah memulakan Program Imunisasi COVID-
19 Kebangsaan Kanak-kanak yang dijadualkan secara berperingkat di seluruh
negara. Banyak juga PPV di sekolah telah dikendalikan dengan baik. Tahniah.
Walau bagaimanapun, saya mendapati ramai daripada kalangan ibu bapa tidak
mahu anak mereka diberi vaksin kerana pelbagai alasan.

Apakah tindakan kerajaan untuk mengatasi masalah ini? Bagaimanakah
kanak-kanak yang tidak divaksin ini akan memasuki sekolah pada sesi baharu yang
akan dibuka tidak lama lagi? Apakah sasaran kerajaan dalam Program Vaksinasi
Kanak-kanak dan bolehkah ia dicapai dalam tempoh terdekat?

Dalam media sosial, banyak cerita yang mengatakan bahawa kanak-kanak
yang divaksin telah menunjukkan kesan sampingan yang buruk dan ada juga yang
meninggal dunia selepas suntikan. Sejauh manakah perkara ini adalah benar?
Apakah tindakan kerajaan berhubung dengan perkara ini?

Tuan Yang di-Pertua, kad pengenalan adalah dokumen sah yang penting

untuk menunjukkan identiti seseorang. Segala maklumat penting tentang identiti
