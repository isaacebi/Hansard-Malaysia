DR. 8.3.2022 50

ada peningkatan sesetengah barang kerana pandemik, banjir dan juga kerana
pertukaran wang asing. Itu memang tidak dapat kita elakkan tetapi kita pantau
supaya ia tidak berlaku pencatutan sehingga menganiaya pengguna di negara kita.
Terima kasih, Tuan Yang di-Pertua.

Tuan Yang di-Pertua: Terima kasih. Yang Berhormat Kalabakan.
01210

Tuan Ma’mun bin Sulaiman [Kalabakan]: Terima kasih Tuan Yang di-
Pertua. Saya ingin bertanya kepada Yang Berhormat Menteri, baru-baru ini Yang
Berhormat Menteri ada melawat Pulau Sebatik di Kalabakan. Jadi, hasil lawatan pun
tidak diberitahu kepada kami. Jadi kami ingin tahu, adakah harga barang yang di
Tawau dan Kalabakan ini meningkat disebabkan oleh penyeludupan yang kerap
berlaku di negara jiran? Kita ingin tahu apakah yang boleh dibuat oleh KPDNHEP.
untuk mengekang kenaikan harga di Tawau. Terima kasih.

Dato’ Rosol bin Wahid: Terima kasih sahabat saya, Yang Berhormat
Kalabakan. Terima kasih Tuan Yang di-Pertua. Berkaitan dengan lawatan tersebut,
saya tidak adapun maklumat. Saya akan panjangkan soalan tersebut kepada Yang
Berhormat Menteri. Terima kasih.

Tuan Yang di-Pertua: Terima kasih. Ya, Yang Berhormat Jerlun, akhir sekali.

Dato’ Seri Utama Haji Mukhriz Tun Dr. Mahathir [Jerlun]: Terima kasih.
Saya mendengar jawapan daripada kementerian sebentar tadi. Kita ini sebuah
negara yang suatu ketika dahulu dikenali sebagai negara paling maju dalam
kalangan yang membangun. Kita sudah bina Putrajaya, kita ada KLCC dan
sebagainya tetapi saya rasa sedih kerana pada hari ini kita masih lagi bercerita
mengenai bahan makanan yang harganya tidak terkawal dan tidak cukup. Ini
perkara-perkara yang paling asas.

Tidakkah boleh kementerian ini betul-betul duduk semeja dengan
kementerian-kementerian yang lain untuk pastikan bahawa harga barang kita
terkawal pada kadar yang berpatutan dan bekalan yang mencukupi untuk rakyat
kita? Itu satu perkara yang paling basic, saya ingatlah, dalam sebuah kerajaan yang
hendak mewujudkan Keluarga Malaysia. Terima kasih.

Tuan Yang di-Pertua: Terima kasih.

Dato’ Rosol bin Wahid: Terima kasih, Yang Berhormat Jerlun. Memang
sebagaimana saya menjawab soalan daripada Yang Berhormat Pandan tadi,
kerajaan amat prihatin dan amat mengambil berat hal tersebut hingga mengaktifkan
National Action Council on Cost of Living (NACCOL) untuk duduk semeja antara
KPDNHEP, Kementerian Sumber Manusia, Kementerian Pengangkutan, MITI dan
juga MAFI untuk berbincang cara dan hala tuju untuk pastikan kebergantungan kita

pada barang import dan juga produk-produk import dapat dikurangkan.
