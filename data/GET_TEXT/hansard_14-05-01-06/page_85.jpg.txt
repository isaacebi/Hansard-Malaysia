DR. 8.3.2022 79

sasaran utama bagi pembangunan sains dan teknologi dan juga TVET sebagai
wadah pembangunan sumber manusia bagi masa hadapan. Begitu juga dengan
galakan inovasi sains dalam bidang angkasa, kecerdasan buatan robotik, bio sains,
keselamatan siber dan maritim yang dilihat mampu menjana ekonomi negara dalam
menarik peluang pelaburan dari luar bahkan boleh melahirkan tenaga mahir dan
pakar yang berdaya saing bagi menambah baik aset-aset anggota keselamatan dan
agensi penguatkuasaan.

Inovasi-inovasi dalam bidang ini mampu dijadikan peluang membangunkan
sesuatu kawasan atau daerah melalui pelaburan ekonomi baharu dan pembangunan
luar bandar menerusi pembinaan infrastruktur bagi memudahkan urusan perniagaan.

Semua pihak hendaklah bersatu tenaga bagi membasmi isu kemiskinan tegar
yang dilihat tiada kesudahan sehingga ke hari ini, termasuklah bagi daerah saya di
Sik. Masih ada rakyat yang mengemis sedang mencari rezeki di siang dan pada
malam hari umpama pepatah ‘kais pagi makan petang, kais petang makan malam’.
Maka Program Agropreneur Muda yang dijalankan oleh Kementerian Pertanian dan
Industri Makanan yang diwujudkan harus diteruskan bagi menggalakkan penglibatan
golongan bidang dalam bidang sektor agro makanan, bahkan program seumpama
ini harus dilihat dalam kerangka yang lebih besar melalui empat sektor utama iaitu
tanaman, ternakan, perikanan dan industri asas tani.

Bagi isu perubahan iklim, Baginda Tuanku Yang di-Pertuan Agong turut
menekankan tentang sasaran pelepasan karbon bersih sifar menjelang tahun 2050.
Oleh itu kerajaan menerusi kementerian berkaitan harus bekerjasama dengan
pimpinan kerajaan negeri tanpa mengira parti bagi menyediakan strategi
pertumbuhan hijau, menggalakkan penanaman semula hutan simpan dan turut
melaksanakan kajian terhadap kadar pelepasan karbon di bandar-bandar
berkepadatan tinggi. Hal ini penting sebagai persediaan bagi mengawal kadar
perubahan iklim dan pengurusan bencana di setiap kawasan yang terlibat pada masa
datang.

Selain itu kerajaan harus memperhalusi pakej insentif untuk menggalakkan
penggunaan kenderaan elektrik seperti pengecualian cukai jalan, pengecualian cukai
pendapatan kepada individu yang memasang stesen — ataupun syarikat yang
memasang stesen pengecas dan juga insentif kepada pembeli melalui pelepasan
cukai pendapatan.

Dalam isu keselamatan dan pertahanan, pihak kerajaan harus mengkaji
kesan jangka pendek dan jangka panjang terhadap pertahanan negara. Apa yang
sedang berlaku konflik di antara Rusia dan Ukraine yang sedang tegang pada ketika

ini. Rakyat Malaysia harus dididik atas fakta-fakta yang betul sejauh mana ia
