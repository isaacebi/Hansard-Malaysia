DR. 8.3.2022 90

Lipat gandakanlah peruntukan dan usaha pembangunan di kawasan ini yang telah
lama tertinggal.

Tuan Yang di-Pertua, bagi mengimbangi populasi Penjawat Awam
Persekutuan berkhidmat di kawasan Sabah dan Sarawak yang terkandung dalam 18
Perkara untuk Sarawak dan Sabah 20 Perkara, ingin saya tegaskan supaya
menelusuri semua Perkara 48 Borneonisasi.

Semua Ketua Jabatan Kumpulan A di Sabah dan Sarawak harus dilantik di
kalangan orang Sabah dan Sarawak melainkan tiada kepakaran. Bukan saya
bermaksud tidak ingin atau menolak kemasukan penjawat awam dari Semenanjung
tetapi saya ingin kita membangunkan modal insan secara lebih komprehensif.
Biarlah Dasar Integrasi Nasional terus berkekalan.

Kalau kita lihat secara global, seperti terpinggir warga Malaysia yang berasal
dari Sabah dan Sarawak. Cukuplah dengan alasan kita di Sabah dan Sarawak
kurang kepakaran. Kalau kurang kepakaran, menjawat jawatan itu salah siapa
sebenarnya? Kalau kurang kepakaran, berilah latihan. Kalau kurang orang,
perbanyakan kemasukan.

Tuan Yang di-Pertua, menyentuh tentang pendaftaran negara, masih ramai
rakyat Sarawak yang tiada kad pengenalan diri stateless. Peraturan yang ditetapkan
di Putrajaya yang tidak memahami isu adat seharusnya diteliti kerana ia
mengakibatkan penafian keluarga kewarganegaraan anak negeri Sarawak.

Tidak terfikir bahawa kita harus membuang anak kita yang dilahirkan oleh
anak negeri Sarawak. Autonomi kita tidak bernilai jika ia tidak berkesan untuk kita.
Pada masa ini, peranan JPM negeri Sarawak adalah seperti perkhidmatan
penghantaran surat di mana proses kelulusan permohonan dari Sarawak hanya
datang dari Putrajaya.

Ramai kes budak sekolah tidak dapat menyambung persekolahan kerana
perkara ini. Sudah tiba masanya kerajaan memikirkan perkara autonomi itu.

Tuan Yang di-Pertua, sektor agromakanan negara telah menunjukkan
peningkatan di mana pertumbuhan Keluaran Dalam Negeri Kasar mencatat angka
sebanyak 5 peratus dan sumbangan sebanyak 44 peratus dengan nilai eksport
sebanyak RM27. 7 bilion bagi tempoh sehingga suku ketiga tahun 2021.

Justeru, pembangunan' sektor agromakanan hendaklah  diteruskan
dipergiatkan. Usaha meningkatkan pendapatan golongan petani, penternak dan
nelayan juga hendaklah diteruskan, dilaksanakan menerusi pemaksaan kaedah
pemasaran yang berkesan dan tidak dieksploitasi oleh orang tengah.

Oleh yang demikian, saya ingin bertanya kepada Kementerian Pertanian dan
Industri Makanan (MAFI) berkenaan langkah-langkah memperkasakan produk ikan

air tawar tilapia Batang Ai.
