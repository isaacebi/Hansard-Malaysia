DR. 8.3.2022 125

seseorang ada tertera dengan jelas pada kad pengenalan. Maklumat agama
seseorang juga adalah penting.

Saya mendapati bagi orang-orang Muslim, ada perkataan ‘Islam’ tertera pada
kad pengenalan. Saya terima baik perkara ini. Agama boleh menunjukkan identiti
amalan hidup seseorang dengan nyata.

Akan tetapi, ganjilnya, agama orang-orang bukan Islam pula tidak dinyatakan
pada kad pengenalan mereka. Saya tidak tahu apakah rasional di sebalik perkara
ini. Apakah salahnya jika bagi orang beragama Buddha dinyatakan agamanya pada
kad pengenalan? Begitu juga bagi orang-orang Kristian, Hindu, Bahai, Sik dan
sebagainya. Bukankah maklumat ini boleh diperolehi dalam sijil kelahiran ataupun
borang permohonan kad pengenalan? Ini bukanlah perkara yang sukar untuk
dilakukan.

Status agama ini boleh menunjukkan keunikan Malaysia iaitu pelbagai ras
dan agama hidup dengan aman dan damai di negara ini. Ini juga memudahkan
pelbagai urusan yang melibatkan perundangan. Saya sendiri berasa pelik status
agama tidak tertera pada kad pengenalan saya. Saya mohon penjelasan yang
terperinci berkaitan perkara ini dari konteks amalan pentadbiran dan kedudukan
perkara ini dari segi perundangan.

Tuan Yang di-Pertua, berhubung dengan MITRA. Beberapa orang telah
ditangkap dan disiasat oleh SPRM beberapa bulan yang lalu berhubung dengan
penyelewengan dana MITRA. Apakah hasil siasatan tersebut? Apakah tindakan
selanjutnya oleh pihak SPRM dalam kes ini? Setakat ini, tidak ada seekor jerung
pun disiasat atau diambil tindakan. Tangkapan-tangkapan ikan bilis pun tidak
bermakna dan tiada apa-apa maklumat setakat ini.

Yang Berhormat Menteri Perpaduan Negara berjanji untuk mengadakan satu
sesi taklimat kepada Ahli-ahli Parlimen untuk menjelaskan perbelanjaan MITRA bagi
tahun 2020 dan 2021. Pihak kementerian telah menetapkan tarikh 14 Januari 2022
bagi taklimat tersebut. Kemudian, ditunda kerana sambutan Hari Pongal. Sehingga
hari ini, tarikh baharu belum dimaklumkan kepada Ahli-ahli Parlimen. Saya berharap
Yang Berhormat Menteri Perpaduan Negara boleh mengadakan taklimat tersebut
sebelum tamatnya sesi Parlimen penggal ini.

Tuan Yang di-Pertua...

Tuan Sanisvara Nethaji Rayer a/l Rajaji [Jelutong]: Yang Berhormat, isu
MITRA. Saya minta penjelasan.

Tuan Sivakumar Varatharaju Naidu [Batu Gajah]: Yang Berhormat
Jelutong, saya ada banyak lagi perkara yang perlu saya bahaskan. Pohon maaf ya.

Timbalan Yang di-Pertua [Dato’ Mohd Rashid Hasnon]: Masa terhad.
