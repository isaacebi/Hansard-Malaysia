DR. 8.3.2022 75

Asean. Akibatnya tindakan adaptasi telah diberi keutamaan yang lebih rendah
berbanding dengan pembangunan ekonomi.” Apakah pendirian ini masih dipegang
oleh kerajaan walaupun mutakhir ini negara dilanda pelbagai musibah akibat
perubahan iklim.

Sudah sampai masanya kita mengambil langkah lebih segera dan tegas
untuk memberi perhatian yang lebih serius kepada perubahan iklim dan impaknya.
Persoalan saya ialah berapa lama masa yang akan diambil oleh KASA untuk
penyediaan pelan dan adaptasi negara ini dan berapa banyak dana yang akan
diperuntukkan untuk menjayakan pelan ini.

Tuan Yang di-Pertua, negara kita juga acap kali dilanda krisis kenaikan harga
makanan. Apabila dipersoalkan kepada kerajaan, jawapan selalu diberikan ia adalah
di luar kawalan kerajaan. Harga makanan ternakan naik mendadak, begitu juga
harga baja dan racun. Tidak ketinggalan harga benih. Terkesan adalah para petani
dan penternak. Akhirnya ialah rakyat yang terpaksa membayar dengan harga yang
lebih tinggi dan lebih teruk lagi apabila tiada bekalan dalam pasaran.

Kenaikan harga benih menyebabkan lebih ramai petani ketika ini mula
mengamalkan amalan tradisi seperti masa lalu iaitu menyimpan dan memproses
benih sendiri. Malah ada yang berkongsi atau menjualnya secara kecil-kecilan.
Amalan_ ini sedikit sebanyak membantu_ petani menjimatkan kos dan
mempelbagaikan pilihan benih yang ada. Pada ketika ini tiada halangan untuk petani
melakukan aktiviti ini sama ada benih yang digunakan adalah benih tradisional yang
boleh didapati di sekitar kawasan mereka atau benih komersial yang dibeli di kedai.

Namun, cadangan kerajaan untuk meminda Akta Perlindungan Varieti Baru
Tumbuhan 2004 supaya selari dengan UPOV Convention 1991 iaitu the International
Union for the Protection of New Varieties of Plants jelas akan menafikan hak petani
ini. UPOV 1991 bertujuan untuk mengukuhkan monopoli syarikat terhadap benih
seolah-olah benih tersebut adalah hak mutlak mereka sedangkan Akta Perlindungan
Varieti Baru Tumbuhan 2004 sedia ada adalah mencukupi kerana_ ia
menyeimbangkan hak syarikat dan hak tradisi petani.

Jelas sekali hal ini berpotensi meningkatkan harga benih yang pada ketika ini
sudah pun sedia naik. Apa yang memusykilkan kita ialah proses penggubalan
pindaan akta ini melibatkan sebuah organisasi asing berpusat di Jepun yang
disokong oleh sekretariat UPOV iaitu East Asia Plant Variety Protection Forum. Teks
pindaan akta ini dicadang dan dipersetujui oleh mereka sebelum ia akan
dibentangkan kepada Parlimen untuk dibahaskan dan diluluskan. Sedangkan proses
konsultasi bersama petani dan NGO tidak dilaksanakan dengan berkesan. Padahal

mereka adalah pemegang taruh yang terbesar.
