112 DR.23.09.2021

mengangkat dan memartabatkan sukan-sukan yang dilihat pro atau traditionally lelaki
based tetapi sekarang kita berikan pengiktirafan kepada golongan wanita.

Saya berharap Yang Berhormat Menteri boleh cuba meneruskan perkara ini
supaya akhirnya kita dapat memberikan pengiktirafan yang sewajarnya kepada sukan-
sukan bola sepak, hoki, ragbi wanita supaya akhirnya kita dapat mengangkat martabat
mereka. Saya agak yakin this is an area which is least developed dan kalau kita berikan
fokus, they can do well. Terima kasih, Yang Berhormat Menteri.

Dato’ Seri Ahmad Faizal bin Azumu: Terima kasih, Yang Berhormat Muar.
Terima kasih, terima kasih. Saya amat bersetuju dengan cadangan beliau yang pertama.
Untuk makluman, kita telah pun membuka fasiliti sukan ini hingga ke 12 malam untuk
negeri-negeri dalam fasa tiga dan empat. A/hamdulillah.

Juga berkenaan dengan perkara-perkara yang disebutkan berkenaan
pembangunan sukan wanita, bajet yang diperlukan. Saya amat bersetuju namun, kita juga
perlu melihat kepada sukan massa untuk memperhebatkan lagi industri sukan dan juga
kecergasan rakyat di peringkat paling bawah, di peringkat daerah, kampung dan
sebagainya. Terima kasih, Yang Berhormat Muar.

Tuan Yang di-Pertua, berkenaan dengan sektor industri sukan yang saya
sebutkan tadi wajar diberikan perhatian serius memandangkan keupayaannya untuk
menyumbang secara signifikan kepada ekonomi Malaysia. Walaupun dianggap sebagai
satu industri yang baru berumur dua dekad, potensi industri sukan amatlah besar untuk
kita terokai. Bagi memastikan industri sukan dapat dibangunkan dengan tersusun dan
teratur serta berdaya saing dengan industri utama negara yang lain, kementerian
berhasrat untuk membangunkan satu polisi komprehensif industri sukan yang kompetitif
dan holistik.

Tuan Yang di-Pertua, KBS menyambut baik akan keprihatinan daripada Yang
Berhormat Pasir Mas dan Yang Berhormat Tasek Gelugor sewaktu perbahasan titah diraja
yang telah bertanyakan soalan berkenaan insiden kehilangan pingat emas atlet Paralimpik
Muhammad Ziyad bin Zolkefli pada Paralimpik Tokyo 2020 serta status siasatan
berkenaan dengan isu tersebut.

Untuk makluman, pihak kementerian memandang serius insiden yang berlaku
terhadap atlet negara Muhammad Ziyad bin Zolkefli. Pihak kementerian tegas mendukung
pendirian Ziyad bahawa dakwaan mengatakan beliau lewat adalah tidak berasas sama
sekali dan keputusan pengadil atau pegawai teknikal tersebut hasil daripada provokasi
pegawai dan jurulatih pasukan Ukraine yang mana atletnya merupakan pesaing utama
Ziyad. Walaupun begitu, pihak kementerian akan tetap menjalankan siasatan lanjut bagi
memastikan dakwaan dan pendirian kita mempunyai asas yang kukuh.

Untuk makluman Yang Berhormat, berikutan insiden tersebut, KBS telah
menubuhkan Jawatankuasa Siasatan Dalaman yang dipengerusikan oleh Tan Sri Borhan
Dolah, mantan Ketua Pengarah Perkhidmatan Awam Malaysia untuk menjalankan
siasatan yang terperinci mengenai pembatalan penyertaan kemenangan Muhammad
Ziyad bin Zolkefli di temasya sukan Paralimpik Tokyo 2020.

KBS akan meneliti pandangan daripada jawatankuasa tersebut seterusnya
merancang pelan tindakan susulan bersama-sama dengan MPM dan Persatuan Olahraga
Para Malaysia mengenai insiden yang berlaku dan memohon agar sesi pendengaran khas
pihak Jawatankuasa Paralimpik Antarabangsa (IPC) dan World Para Athletics (WPA)
terhadap rayuan yang telah dikemukakan sebelum ini.

KBS juga sedang mempertimbangkan kemungkinan untuk membawa isu ini ke
Court of Arbitration of Sports (CAS) sekiranya kita masih gagal meyakinkan pihak IPC dan
WPA. Untuk makluman, kementerian memandang serius perkara ini dan akan menambah
baik SOP penyertaan atlet ke temasya sukan antarabangsa, terutamanya yang
melibatkan atlet-atlet Paralimpik supaya perkara ini tidak akan berlaku, tidak akan
berulang lagi.
