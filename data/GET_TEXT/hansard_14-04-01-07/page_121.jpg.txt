DR.23.09.2021 113

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
terima kasih atas penerangan yang menyeluruh itu. Saya cuma ingin tanya apakah
ganjaran yang akan diberikan kepada Muhammad Ziyad bin Zolkefli oleh kementerian
atau kerajaan.

Dato’ Seri Ahmad Faizal bin Azumu: Coming soon that.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Jelutong. Sila, Yang Berhormat Menteri.

Dato’ Seri Ahmad Faizal bin Azumu: Terima kasih. Saya hendak ulas
berkenaan dengan insentif yang kita berikan kepada semua atlet. Di dalam polisi kerajaan
untuk menetapkan jumlah insentif yang hendak diberikan kepada atlet kita, tidak pernah
terfikir akan perkara atau insiden yang berlaku kepada saudara Ziyad.

Namun jelas seluruh dunia dapat menyaksikan bahawa beliau sudah membuat
satu balingan memecah rekod dunia. Tentunya saya berpandangan perlu diberi sesuatu
insentif terhadap satu usaha yang telah dibuat oleh beliau. Pertama, kita akan sentiasa
menyokong beliau, seperti yang saya sebutkan tadi membawa kes ini ke peringkat yang
paling tinggi untuk mendapatkan hak keadilan kepada saudara Ziyad.

Selain daripada itu juga, pihak KBS sentiasa meneruskan semua insentif yang
telah diberikan kepada beliau dan memastikan pencapaian yang beliau buat di Paralimpik
Tokyo 2020 itu akan juga mendapat insentif yang bersesuaian.

Tuan Sanisvara Nethaji Rayer a/l Rajaji [Jelutong]: Terima kasih atas
penerangan. Akan tetapi saya dengan segala hormatnya tidak mahu Yang Berhormat
Menteri salah faham atas permintaan ini. Saya percaya bahawa rakyat di luar sana mahu
melihat satu ganjaran yang begitu baik dapat diberikan kepada Muhammad Ziyad bin
Zolkefli kerana pencapaian beliau di antarabangsa, di olahraga antarabangsa yang telah
meletakkan Malaysia di persada dunia.

Sekali lagi, saya minta sekali lagi jangan salah faham. Persoalan yang ditanya
adalah Yang Berhormat Menteri sendiri telah memperoleh gaji sebanyak RM27,000 dan
hanya bekerja selama 11 hari sahaja. Bagi atlet dunia seperti beliau yang telah
meletakkan negara di persada dunia, bukankah boleh diumumkan di sini satu ganjaran
yang boleh menjamin masa depan beliau sebagai seorang atlet Paralimpik yang begitu
berjaya. Sekurang-kurangnya bayaran pencen atau sebagainya.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Jelutong.

Tuan Sanisvara Nethaji Rayer a/l Rajaji [Jelutong]: Inilah permintaan saya bagi
membela nasib beliau. Yang Berhormat Menteri, terima kasih.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Menteri.

Dato’ Seri Ahmad Faizal bin Azumu: Terima kasih Yang Berhormat Jelutong,
sahabat saya. Berkenaan dengan apa yang saya dapat ganjaran itu telah pun saya
umumkan bahawa saya tidak menerima satu sen pun ganjaran tetapi ganjaran kepada
Muhammad Ziyad bin Zolkefli perlu kita sama-sama pastikan beliau mendapat hak yang
sepatutnya tetapi...

Tuan Sanisvara Nethaji Rayer a/l Rajaji [Jelutong]: Adakah apa-apa jumlah
yang boleh diumumkan?

Dato’ Seri Ahmad Faizal bin Azumu: ...Buat masa ini saya mempunyai
tanggungjawab untuk membelanjakan duit kerajaan. Sebagai seorang yang beramanah,
saya tidak boleh hendak mengumumkan selagi kita tidak melalui proses-proses yang
sebetulnya.
