DR.23.09.2021 35

Menteri ada terima kasih. Kementerian Kesihatan telah membuat penetapan harga siling
bermula 5 September yang lalu.

Harga siling yang telah diluluskan untuk jualan runcit adalah RM19.90 dan bagi
jualan pukal pula adalah RM16. Saya juga dua hari yang lepas telah mengadakan
perbincangan bersama dengan Menteri KPDNHEP, Yang Berhormat Kapit bagi meneliti
untuk menurunkan lagi harga jualan ini pada masa hadapan serta meluaskan
penjualannya di premis selain farmasi komuniti seperti kedai serbaneka, pasar raya dan
kedai-kedai lain yang bersesuaian. Ini memandangkan keperluan penggunaan kit ujian
kendiri ini dilihat sebagai suatu norma baharu yang akan menyokong proses pemulihan
negara apabila lebih banyak sektor ekonomi dan aktiviti sosial dibenarkan selepas ini.

Walau bagaimanapun, Kementerian Kesihatan akan sentiasa berusaha untuk
meningkatkan kapasiti ujian bagi pengesanan COVID-19 melalui kerjasama berterusan
dengan pelbagai agensi kerajaan dan pihak swasta. Sehingga 16 September bilangan
makmal di seluruh Malaysia yang telah diluluskan bagi menjalankan pengujian RT-PCR
adalah 99 buah makmal di seluruh negara dan memberikan kapasiti keseluruhan 121,803
pengujian sehari berbanding 6,210 kapasiti ujian RT-PCR sehari pada bulan Mac yang
lepas, iaitu peningkatan sebanyak 1,961 peratus. Tuan Yang di-Pertua... [Batuk] Seperti
mana yang telah saya jawab... [Batuk] Minta maaf.

01220

Timbalan Yang di-Pertua [Dato’ Mohd Rashid Hasnon]: Sila. Tidak apa minum
air.

Dr. Kelvin Yii Lee Wuen [Bandar Kuching]: Kita boleh tolong buat PCR.

Tuan Khairy Jamaluddin Abu Bakar: Tuan Yang di-Pertua, seperti mana yang
telah saya jawab dalam Sesi Soalan Jawab Lisan semalam, dalam memastikan penilaian
ke atas individu positif COVID-19 dilaksanakan dengan teratur dan berkesan.
Kementerian Kesihatan juga telah menubuhkan Pusat Penilaian COVID-19 ataupun
COVID-19 Assessment Center untuk membuat penilaian dan mengenal pasti pesakit yang
bersesuaian untuk menjalani isolasi di rumah atau perlu dirujuk ke PKRC atau hospital
untuk menjalani rawatan.

Setiap daerah mempunyai sekurang-kurangnya sebuah CAC, bergantung pada
kapasiti pesakit di daerah tersebut. Dan sehingga kini sebanyak 209 buah CAC telah
diwujudkan. Jumlah ini akan berubah mengikut keadaan semasa, termasuklah
penambahan jumlah CAC yang akan dibuka sekiranya bilangan pesakit meningkat di
sesebuah lokasi.

Bagi menjawab persoalan yang dibangkitkan oleh Yang Berhormat Tebrau
mengenai cadangan agar CAC swasta yang dibangunkan di tempat yang bersesuaian di
kawasan terbuka dan bukan di lot-lot kedai, perkhidmatan CACGP adalah terhad di ruang
klinik sahaja. Ini kerana perlu mematuhi Akta Kemudahan dan Perkhidmatan Jagaan
Kesihatan Swasta 1998. Sehubungan dengan itu, CACGP tidak dibenarkan beroperasi di
lot terbuka atau di luar premis klinik.

Manakala CAC swasta yang dibuka di tempat selain daripada fasiliti kesihatan
berdaftar, penubuhannya perlu terlebih dahulu mendapatkan kelulusan daripada
Kementerian Kesihatan. Kementerian Kesihatan akan meneliti setiap permohonan bagi
memastikan ia adalah sesuai mengikut garis panduan yang ditetapkan.

Namun demikian, kita akan menggalakkan lebih ramai lagi pengamal perubatan
swasta untuk bantu menubuhkan CAC swasta agar pemantauan kepada home quarantine
dapat dilaksanakan, bukan hanya oleh Kementerian Kesihatan Malaysia tetapi juga oleh
pengamal perubatan swasta...

Tuan Steven Choong Shiau Yoon [Tebrau]: Yang Berhormat Menteri, boleh
saya mencelah?

Okey, saya faham apa penjelasan yang diberi oleh Yang Berhormat Menteri. Akan
tetapi masalahnya, untuk mematuhi SOP yang ditetapkan oleh kerajaan, kebanyakan
CAC swasta ini, mereka- kerana ruang yang mereka ada kecil. Jadi, bila ramai yang
