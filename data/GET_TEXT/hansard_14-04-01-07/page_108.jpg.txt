100 DR.23.09.2021

Sementara itu, SOP komprehensif khusus bagi sektor pelancongan Labuan telah
dicadangkan kepada Majlis Keselamatan Negara. Merujuk kepada isu yang dibangkitkan
oleh Yang Berhormat Labuan mengenai kekurangan makanan asas akibat gangguan
logistik apabila kerajaan telah memperketatkan kawalan keluar masuk ke Labuan
termasuklah aktiviti-aktiviti berkaitan perkapalan, sukacita saya memaklumkan mulai 24
September 2021 di bawah SOP fasa keempat, khusus bagi Wilayah Persekutuan Labuan,
syarat keluar masuk meliputi kapal antarabangsa dan tempatan telah pun dilonggarkan.

Oleh itu saya percaya gangguan logistik ini dapat diatasi dan aktiviti ekonomi
dapat dirancakkan dengan kelonggaran ini. Cadangan pembinaan Jambatan Labuan
Sabah— Mengenai pembangunan Wilayah Persekutuan Jemaah Menteri pada 9
September 2020 telah bersetuju dengan kertas memorandum Jemaah Menteri bersama
oleh Kementerian Wilayah Persekutuan dan Kementerian Kerja Raya mengenai
cadangan pembinaan Jambatan Labuan-Sabah dilaksanakan secara prinsip kerjasama
awam-swasta, public-private partnership. Kementerian Wilayah Persekutuan dan KKR kini
sedang melaksanakan proses request for proposal bagi memberi peluang syarikat-
syarikat berminat menyertai cadangan projek jambatan.

Melalui timeline yang telah disusun, iklan request for proposal telah bermula pada
26 April 2021 dan akan tamat pada 1 November 2021. Proses penilaian pembida dijangka
akan dapat dibuat pada dalam masa tempoh satu ke dua bulan. Menjelang Januari 2022,
satu kertas Jemaah Menteri bagi pembida berjaya akan diangkat untuk kelulusan Jemaah
Menteri.

Pembinaan Jambatan Labuan-Sabah dijangka dapat dimulakan menjelang Julai
2022 setelah rundingan perjanjian dipersetujui dan ditandatangani. Kerajaan optimis
pembinaan jambatan Labuan Sabah yang akan dilaksanakan secara kerjasama awam-
swasta melalui terma-terma yang dipersetujui bersama kelak bakal menjadi realiti dan
game changer kepada rakyat Labuan dan Sabah.

Yang Berhormat Segambut, Yang Berhormat Balik Pulau.

Tuan Khalid bin Abd Samad [Shah Alam]: Yang Berhormat Menteri, berhubung
dengan Labuan dan Jambatan Labuan itu boleh saya minta penjelasan tambahan?

Dato’ Seri Dr. Shahidan bin Kassim: Ya, tapi masa tinggal 12 minit nanti saya
tak sempat jawab Kampung Baru ya.

Tuan Khalid bin Abd Samad [Shah Alam]: [Ketawa] Okey. RFP itu bagus
memang itu satu cadangan yang baik dan itulah apa yang kita ingin lakukan dulu. Hanya
kita kena buat dia punya survey laut, dalam laut dan sebagainya sebelum kita boleh minta
satu proposal kerana dikhuatiri bahawa proposal-proposal yang diberikan tidak
mempunyai fakta-fakta yang tepat. Adakah survey kedalaman laut dan soil investigation
bagi dasar laut itu telah dilakukan terlebih dahulu ataupun ia diserahkan kepada kontraktor
untuk mengandaikan ataupun melakukannya sendiri.

Dato’ Seri Dr. Shahidan bin Kassim: Semua pandangan, cadangan dan juga
pertanyaan Yang Berhormat akan diambil kira semasa request for proposal itu
dilaksanakan. Ini kerana, kita ada tempoh masa sehingga 1 November. Yang Berhormat
Segambut, Yang Berhormat Balik Pulau telah membangkitkan mengenai isu SOP Majlis
Keselamatan Negara oleh jabatan agensi penguat kuasa. Saya percaya jabatan dan
agensi penguatkuasaan lain telah menjalankan tugas mereka berdasarkan peraturan dan
bidang kuasa mereka masing-masing. Oleh itu, saya ingin menjawab isu dengan izin grey
areas dalam penguatkuasaan yang telah dibangkitkan hanya dari sudut bidang kuasa
DBKL sahaja.

Untuk makluman Yang Berhormat, DBKL menguatkuasakan SOP yang
dikeluarkan oleh MKN ke atas individu yang melanggar SOP di premis-premis perniagaan.
Contohnya, kegagalan memakai pelitup muka bagi individu dalam premis perniagaan.
Pemilik premis gagal memastikan pelanggan mendaftar masuk premis, tidak mematuhi
waktu operasi dan gagal menyediakan peralatan saringan suhu.

Saya juga menyentuh persoalan Yang Berhormat Balik Pulau mengenai SOP
pembukaan pusat rekreasi dan taman awam. Mengenai isu pusat rekreasi dan taman
