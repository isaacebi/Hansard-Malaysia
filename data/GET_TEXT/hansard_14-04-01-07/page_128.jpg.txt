120 DR.23.09.2021

Sehubungan ini, kerajaan melalui Rancangan Malaysia Ke-12 yang akan
dibentangkan di Dewan yang mulia ini pada Isnin depan akan melaksanakan strategi
pembangunan yang komprehensif bagi merancakkan pembangunan sosioekonomi di
negeri-negeri yang kurang membangun malah dokumen Rancangan Malaysia Ke-12
mempunyai bab khusus bagi pembangunan Sabah dan Sarawak bagi memperincikan
strategi merancakkan lagi pembangunan sosioekonomi di negeri-negeri yang kurang maju
khususnya Sabah dan Sarawak.

Tuan Yang di-Pertua, seterusnya isu kedua ialah berkaitan kemiskinan dan
kesejahteraan rakyat terutamanya kesan pandemik COVID-19. Yang Berhormat Port
Dickson, Pontian.

Timbalan Yang di-Pertua [Dato' Mohd Rashid Hasnon]: Yang Berhormat
Pontian ada ya.

Dato’ Sri Mustapa bin Mohamed: Telah menyentuh langkah-langkah kerajaan
membasmi kemiskinan termasuk kemiskinan bandar Yang Berhormat Bentong dan Yang
Berhormat Padang Serai telah bangkit mengenai langkah jangka panjang kerajaan untuk
membasmi kemiskinan, manakala Yang Berhormat Batang Lupar telah mencadangkan
supaya isu rentan dilihat dan ditangani daripada pelbagai dimensi.

Seperti Ahli Yang Berhormat sedia maklum, kerajaan sentiasa menjadikan
agenda membasmi kemiskinan antara agenda utama pembangunan negara. Komitmen
kerajaan di bawah kepimpinan Yang Amat Berhormat Perdana Menteri sekarang dan juga
Yang Amat Berhormat Perdana Menteri yang Ke-8 dan sebelumnya kita akan berusaha
bersungguh-sungguh memastikan setiap ahli Keluarga Malaysia tanpa mengira bangsa,
agama dan kaum agar dapat menikmati tahap kehidupan yang wajar (decent standard of
living) dan akan memastikan tiada yang tercicir ataupun no one left befind.

Tuan Yang di-Pertua, oleh itu kerajaan akan mempergiat usaha menangani
kemiskinan dengan pendekatan keseluruhan negara melalui inisiatif antara lain
menyediakan program peningkatan pendapatan serta peningkatan keupayaan di luar
bandar dan di bandar, menggalakkan keusahawanan dan akses kepada keupayaan
kewangan memudah cara akses kepada pendidikan penjagaan kesihatan dan
perumahan, meningkatkan kualiti hidup miskin bandar terutama di Program Perumahan
Rakyat dan melaksana pendekatan dari akar umbi berasaskan komuniti di antara strategi
yang kita akan laksanakan.

Selain itu, bagi menambah baik penyampaian bantuan kepada golongan sasar
yang menghadapi kesukaran Sistem eKasih akan diperkukuh dalam mengenal pasti,
melaksana dan memantau program pembasmian kemiskinan, selain untuk meningkatkan
ketelusan dan ketepatan data. Dasar berasaskan bukti akan memudah cara proses
mengenal pasti kumpulan sasar dan membangunkan profil isi rumah miskin supaya setiap
rakyat dapat menikmati kehidupan yang lebih sempurna dan bermakna.

Selain itu, pangkalan data berkaitan pembasmian kemiskinan dan bantuan sosial
akan disepadu melalui pembangunan Pangkalan Data Perlindungan Sosial (PDPS) ini
dijangka akan disiapkan terutamanya tempoh sebulan dua lagi. Tuan Yang di-Pertua,
Yang Berhormat Batang Lupar telah mencadangkan...

Datuk Seri Haji Anmad bin Haji Maslan [Pontian]: Yang Berhormat Menteri,
mengenai kemiskinan ini saya ingin tahu secara tepatnya, ada kenyataan-kenyataan
bahawa angka B40 sudah meningkat kemudian M40 sudah berkurang, T20 juga terjejas.
Apakah angka-angka sebenar B40 itu, jadi B50kah, B60kah?

Bagaimana tentang penyusutan simpanan peningkatan kos hidup, peningkatan
hutang sebagai mana yang dibuat kajian oleh Universiti Malaysia Kelantan tentang
perkara ini? Saya ingin tahu angka-angkanya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Pontian, sila Yang Berhormat Menteri.

Dato’ Sri Mustapa bin Mohamed: Terima kasih Tuan Yang di-Pertua dan Yang
Berhormat Pontian. Yang pertama angka ini dua lah saya sebut banyak angka-angka ini.
