98 DR.23.09.2021

Dato’ Haji Salim Sharif [Jempol]: Sikit saja Yang Berhormat Menteri. Tadi saya
tidak jelas. Sebenarnya speaker belakang ini tidak berapa dengar. Saya mungkin jawapan
saya tidak ada dijawab. Akan tetapi, saya hendak mengulangi lagi.

Tuan Yang di-Pertua: Tolong pendekkan ya.

Dato’ Haji Salim Sharif [Jempol]: Pendek saja, pendek saja. Berapa ramai kah
usahawan yang gulung tikar akibat pandemik selama tempoh dua tahun ini? Jadi, mohon
berapa jumlahnya? Apakah keupayaan yang boleh kita selamatkan usahawan ini? Itu
soalan saya. Terima kasih.

Tuan Yang di-Pertua: Yang Berhormat Menteri, sebenarnya masa sudah tamat.
Jadi, tolong pendekkan ya.

Tan Sri Noh bin Haji Omar: Ya, saya hendak pendek saja. Saya hendak ucapkan
terima kasih kepada sahabat saya Yang Berhormat Pontian dan juga Yang Berhormat
Baling yang memberikan pandangan supaya kementerian- saya pun tengok kementerian
ini, bajet ini, tidaklah banyak. Sedangkan sekarang ini, masalah rakyat dua. Satu,
kesihatan dan satu ialah perniagaan sebagaimana Yang Berhormat Jempol bangkitkan
tadi.

Memang, ramai yang muflis. Memang kita ada memberi bantuan secara geran
tetapi apa yang lebih penting ialah sebagaimana yang saya kata, saya letakkan dalam KPI
saya, untuk kita hendak membangunkan usahawan-usahawan ini. Insya-Allah, dalam KPI
saya ini, kalau target kita ada 52 buah program. Kita akan cuba memberikan pembelaan
kepada 204,061 orang usahawan yang terjejas pada waktu pandemik COVID-19 ini.

Saya akan bawa pandangan daripada Yang Berhormat Pontian dan Yang
Berhormat Baling untuk mendapatkan peruntukan tambahan. Cadangan daripada Yang
Berhormat Baling ini, memang saya amat alu-alukan. Ini kerana sedangkan Ahli Parlimen,
bukan sahaja kita hendak membantu pembangunan di kawasan Parlimen kita sahaja,
tetapi yang penting, kita juga hendak membantu modal insan supaya kita dapat membantu
usahawan-usahawan yang amat terjejas di seluruh negara.

Kalau kita —Sepertimana Yang Berhormat Jempol tanya tadi. Kalau kita dapat
senarai ini, sudah tentulah terlampau ramai. Ada yang tidak berdaftar pun ramai juga dan
yang terjejas. Akan tetapi kalau peruntukan ini boleh diberikan kepada Ahli Parlimen,
maka, Ahli Parlimen akan mengenal pasti dan boleh membantu masalah penjaja-penjaja
dan usahawan perniagaan kecil di kawasan Parlimen masing-masing. Jadi, saya ucapkan
terima kasih kepada semua Ahli Parlimen.

Tuan Yang di-Pertua: Terima kasih Yang Berhormat Menteri Pembangunan
Usahawan dan Koperasi. Seterusnya, saya jemput Yang Berhormat Menteri bagi
Kementerian Wilayah Persekutuan. Masa 20 minit. Dipersilakan.

5.46 ptg.

Menteri Wilayah Persekutuan [Dato’ Seri Dr. Shahidan bin Kassim]:
Bismillahi Rahmani Rahim. Assalamualaikum warahmatullahi wabarakatuh. Saya
mengucapkan terima kasih kepada Yang Berhormat Port Dickson, Yang Berhormat
Setiawangsa, Yang Berhormat Labuan, Yang Berhormat Segambut, Yang Berhormat
Balik Pulau, Yang Berhormat Dungun dan Yang Berhormat Shah Alam yang telah
mengambil bahagian dalam perbahasan titah diraja dan telah menyentuh portfolio
Kementerian Wilayah Persekutuan.

Saya sebagai Yang Berhormat Menteri Wilayah Persekutuan yang baharu, akan
menyambung legasi dan komitmen untuk meneruskan pembangunan Wilayah
Persekutuan Kuala Lumpur, Putrajaya dan Labuan sejajar dengan moto, Wilayah
Persekutuan, Wilayah Prihatin’ bagi mencapai visi Wilayah Persekutuan yang maju dan
sejahtera serta peneraju pembangunan yang mampan melalui konsep, ‘Our City, Our
Home.’

Yang Berhormat Port Dickson dan Yang Berhormat Setiawangsa_ telah
mengutarakan isu berkaitan kemiskinan ekoran wabak COVID-19 di kawasan bandar.
