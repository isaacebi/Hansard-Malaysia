136 DR.23.09.2021

Dato’ Sri Dr. Haji Wan Junaidi bin Tuanku Jaafar: ...Tidak perlu lagi orang lain
hendak report.

Tuan Yang di-Pertua: Yang Berhormat Menteri perlu berapa lama masa lagi
Yang Berhormat Menteri sebab kita ada lagi satu kementerian.

Dato’ Sri Dr. Haji Wan Junaidi bin Tuanku Jaafar: Yang Berhormat Lembah
Pantai, Yang Berhormat Pasir Gudang, Yang Berhormat Teluk Intan dan Yang Berhormat
Segambut telah membangkitkan SPRM perlu bebas dan perlu menjawab kepada
Parlimen.

Kedua, mengapakah kes rasuah, penyelewengan dan salah guna kuasa semakin
meningkat dan berleluasa di negara ini walaupun penerapan pelbagai kempen dan
konsep yang penuh bermoral dan beretika?

Ketiga, apakah langkah yang telah diambil oleh SPRM untuk memantau
perbelanjaan perolehan darurat dalam tempoh lapan bulan sebelum ini?

Untuk makluman Yang Berhormat Lembah Pantai, struktur yang ada pada SPRM
sekarang adalah di bawah peruntukan undang-undang yang sedia ada. Sejak penubuhan
pada tahun 2009, SPRM telah diawasi oleh lima jawatankuasa pemantau bebas yang
bertindak sebagai mekanisme semak dan imbang. Lima badan yang dimaksudkan ialah
Jawatankuasa Khas Mengenai Rasuah, Lembaga Penasihat Pencegah Rasuah,
Jawatankuasa Aduan Panel Penilai Operasi dan Panel Perunding dan Pencegah Rasuah.

02020

Walau bagaimanapun, pihak kerajaan juga telah bersetuju dengan cadangan
melantik Ketua Suruhanjaya SPRM di bawah Perlembagaan Persekutuan dan penubuhan
Suruhanjaya Perkhidmatan Pencegahan Rasuah. Walau bagaimanapun perkara ini perlu
diperincikan supaya ada mekanisme yang jelas bagaimana SPRM perlu menjawab
kepada Parlimen.

Tuan Yang di-Pertua: Yang Berhormat Menteri masa telah tamat.

Dato’ Sri Dr. Haji Wan Junaidi bin Tuanku Jaafar: Sebut saya baca habis.
Tuan Yang di-Pertua: Yang Berhormat Menteri

Dato’ Sri Dr. Haji Wan Junaidi bin Tuanku Jaafar: Sejak penubuhan pada tahun

Tuan Yang di-Pertua: Yang Berhormat Menteri, boleh saya bagi Yang Berhormat
Menteri 10 minit, yang lain-lainnya dijawab secara bertulis.

Dato’ Sri Dr. Haji Wan Junaidi bin Tuanku Jaafar: Tapi banyak saya jawab
macam mana.

Tuan Yang di-Pertua: Dijawab secara bertulis. Tolong.

Dato’ Sri Dr. Haji Wan Junaidi bin Tuanku Jaafar: Semenjak penubuhannya
pada tahun 2009. SPRM sebagai agensi utama merentas rasuah di negara ini telah
mengambil langkah berani membenarkan lima badan pengawasan yang sah saya
sebutkan sebelum ini bebas memantau dan menasihatinya dalam usaha memastikan
kebebasan, ketelusan dan profesionalisme SPRM. Badan-badan bebas ini bertindak
sebagai mekanisme semak dan imbang.

Selain ahli politik ahli badan bebas juga terdiri dalam kalangan profesional, ahli
akademik, bekas hakim, peguam dan individu yang terkenal di kalangan masyarakat.
SPRM merupakan sebuah agensi pencegah rasuah yang komited dalam melaksanakan
pelbagai inisiatif pencegahan rasuah termasuk inisiatif di peringkat nasional melalui Pelan
Antirasuah Nasional (NACP) yang dilancarkan pada tahun 2019 dan masih diteruskan
oleh kerajaan sekarang dalam proses pembangunan dan fasa perlengkapan inisiatif
berdasarkan tempoh yang ditetapkan.

Peningkatan kes rasuah penyelewengan dan salah guna kuasa adalah akibat
daripada tindakan penguatkuasaan Yang Berhormat yang agresif serta kebebasan SPRM
dalam menjalankan siasatan.
