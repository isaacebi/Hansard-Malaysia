DR.23.09.2021 87

Untuk pengetahuan Yang Berhormat, semua perkara yang disebut tadi adalah
telah diluluskan dalam rolling plan ketiga tahun 2018 dalam Rancangan Malaysia Ke-11
dengan kos RM61 juta— ini Fasa 5 Tegulang dan RM112 juta di penempatan semula
Metalun iaitu Fasa 6. Status terkini kedua-dua projek itu adalah dalam reka bentuk dan
pelaksanaan kerja ukur serta dijangka dapat ditender pada Disember 2021. Tahun ini,
Yang Berhormat.

Untuk makluman Yang Berhormat juga, projek jalan dari Rumah Nyamuk ke SMK
Baleh terus ke Rumah Layang, Rumah Gare, Nanga, Kain, Baleh telah diluluskan di
bawah tajuk Projek Membina Jalan Ng Gaat, Ng Sebiro, Rumah Tungku Sungai Gaat,
Bahagian Kapit, Sarawak dengan kos keseluruhan RM180 juta. Skop projek diluluskan
adalah membina jalan sepanjang 30 kilometer standard JKR R1 termasuk tiga buah
jambatan. Status projek ini adalah sedang dalam peringkat pelantikan perunding. JKR
Sarawak sebagai agensi pelaksana dan dijangka akan ditender pada Ogos 2022.

Yang Berhormat Kota Belud ada di sini?

Datuk Wilson Ugak anak Kumbong [Hulu Rajang]: Terima kasih Yang
Berhormat. Saya tahu Yang Berhormat semasa menjadi Menteri Pendidikan, saya telah
bawa Yang Berhormat pergi lawatan ke SMK Baleh. Itulah jalannya, Yang Berhormat. Ini
kerana semasa itu Yang Berhormat tanya dengan saya, “Ada jalan kah tidak?”. So,
macam mana penduduk-penduduk di luar bandar datang semasa lawatan Yang
Berhormat ketika itu?

Jadi, terima kasih Yang Berhormat. Yang Berhormat memang patut jadi Menteri
Pembangunan Luar Bandar. Terima kasih.

Dato’ Seri Mahdzir bin Khalid: Terima kasih Yang Berhormat Hulu Rajang.
Saya pergi ke SMK Baleh. Saya pun tengok semasa itu semua ibu bapa datang ke
sekolah itu dengan perahu sebab tidak ada jalan. Saya sokonglah apa Yang Berhormat
minta ini. Insya-Allah, kita akan bantu untuk menjadi kenyataan Yang Berhormat.

Yang Berhormat Kota Belud, tidak ada ya? Yang Berhormat Kota Belud tidak
ada. Kita pergi kepada Yang Berhormat Baram.

Tuan Anyi Ngau [Baram]: Ada.

Dato’ Seri Mahdzir bin Khalid: Yang Berhormat Baram, mengenai isu baik pulih
jalan balak seperti mana yang dibangkitkan oleh Yang Berhormat Baram, Yang Berhormat
Sri Aman dan juga Yang Berhormat Lubok Antu, kementerian telah komited untuk
melaksanakan projek pembangunan di luar bandar khususnya luar bandar di Sarawak.

Untuk makluman Yang Berhormat, tiga projek jalan luar bandar telah diluluskan
dalam Parlimen Baram dengan kos keseluruhan RM110.6 juta. Seperti mana Yang
Berhormat sedia maklum, projek Jalan Balak Negeri Sarawak (Fasa 4) Bahagian Miri
diluluskan dalam rolling plan pertama dalam Rancangan Malaysia Ke-11 dengan kos
keseluruhan RM70.6 juta yang telah ditangguhkan pelaksanaannya semasa kerajaan
terdahulu. Ditangguhkan semasa kerajaan terdahulu selepas Kerajaan Barisan Nasional.
Status semasa projek ini adalah dalam peringkat reka bentuk dan dijangka akan ditender
pada April 2022.

Selain itu, Yang Berhormat, Projek Jalan Belisau-Marudi, Bahagian Miri, Sarawak
telah diluluskan pelaksanaannya dengan kos RM36 juta. Skop projek ini adalah membina
jalan sepanjang enam kilometer dengan standard JKR R1. Status semasa projek ini
adalah dalam proses pelantikan perunding.

Untuk makluman Yang Berhormat juga, projek jambatan di Long Sobeng, Ulu
Tinja, Baram telah diluluskan pelaksanaannya dengan kos RM4 juta. Skop projek ini
adalah pembinaan jambatan sepanjang 50 meter dan dijangka ditender pada bulan
Disember 2021.

Untuk makluman Yang Berhormat Sri Aman— Yang Berhormat Sri Aman ada
sini? Tidak ada. Yang Berhormat Tanjong Manis? Yang Berhormat Kota Samarahan?
Ini, Yang Berhormat, peruntukan besar ini tetapi tidak ada. Yang Berhormat Sik? Ini
bekalan air luar bandar.
