6 DR.23.09.2021

lima juta orang murid di seluruh negara dan mereka ini datang daripada pelbagai latar
belakang. Ada yang mendapat akses kepada internet, yang ada peranti, yang boleh
belajar dengan baik di rumah. Namun ada yang jauh ketinggalan dalam konteks
pembelajaran bersama guru di sekolah kerana mereka tidak mempunyai kemudahan. Jadi
mencari titik tengah ini memerlukan satu perincian yang cukup mendalam.

Dalam konteks ini seperti mana yang dijelaskan tadi, apabila murid ini datang
pada minggu pertama dan berada di rumah pada minggu kedua, murid ini ada hubungan
langsung dengan guru mereka secara bersemuka dalam keadaan pembelajaran semula
jadi yang mereka telah laksanakan sebelum ini. Jadi apa yang perlu difahamkan juga
bahawa apabila negeri ini dibuka secara fasa berfasa, hanya negeri di mana murid yang
akan kembali ke sekolah hampir keseluruhan negeri fasa empat. Negeri fasa empat pada
3 Oktober yang akan hadir ke sekolah merupakan murid kelas peperiksaan. Kemudian
17 Oktober barulah separuh murid sekolah menengah masuk dan separuh murid sekolah
rendah masuk. Pada akhir bulan Oktober barulah separuh lagi murid sekolah menengah
masuk dan separuh lagi murid sekolah rendah masuk. Kita bahagikan kepada dua
kumpulan. Dalam konteks ini, secara unumnya mereka yang melaksanakan PdPR akan
masih melaksanakan PdPR selagi sesi persekolahan bersemuka untuk mereka tidak
dimulakan. Terima kasih.

Tuan Yang di-Pertua: Soalan yang kedua.
Beberapa Ahli: [Bangun]
Tuan Yang di-Pertua: Yang Berhormat Baling.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua. Terima kasih Yang Berhormat Menteri Kanan Pendidikan. Saya
mengamati, saya ucapkan setinggi-tinggi penghargaan, tahniah kerana kementerian
sedang sedaya upaya cuba hendak pastikan anak-anak datang ke sekolah belajar secara
PDP. Saya datang dari kawasan luar bandar khususnya, Baling. Kes di kawasan kami
masih lagi di antara 55 sehingga 150 kes setiap hari. Isu yang saya hendak tanya kepada
Yang Berhormat Menteri Kanan ialah berkaitan pembelajaran online, PdPR ini. Adakah
kementerian sudah memikirkan, kalau mereka belajar melalui PdPR ini, kawasan-
kawasan luar bandar, bukan Baling sahaja, banyak kawasan luar bandar yang rakan-
rakan di dalam Dewan yang mulia ini mereka menghadapi masalah internet.

Jadi, apa kesannya kepada pelajar-pelajar ini bila mana selepas peperiksaan,
keputusan mereka tidak sama dengan pelajar-pelajar di kawasan yang mempunyai sistem
yang lebih canggih iaitu internet nya lebih baik dan mereka ini tidak dapat masuk ke
sekolah berasrama penuh? Jadi, adakah ada_ tindakan-tindakan, perancangan-
perancangan rapi oleh Kementerian Pendidikan kepada anak-anak murid dari kawasan-
kawasan luar bandar seperti Machang, Sik, Baling, Padang Terap, Pendang dan seluruh
negaralah. Mereka ini tidak mendapat line, line yang tidak memuaskan dan akhirnya
kerana pembelajaran dalam sistem PdPR ini, mereka tidak dapat masuk ke sekolah
asrama penuh yang lazimnya hampir 80 peratus anak-anak kawasan luar bandar
datangnya keluarga B40. Terima kasih Tuan Yang di-Pertua.

Tuan Sim Tze Tzin [Bayan Baru]: Yang Berhormat Menteri, Yang Berhormat
Menteri. Juga tadi belum jawab tentang opsyen.

Tuan Yang di-Pertua: Yang Berhormat.

Tuan Sim Tze Tzin [Bayan Baru]: Opsyen yang tidak pergi ke sekolah. Yang
Berhormat Menteri belum jawab lagi ya. Terima kasih.

Datuk Dr. Radzi bin Jidin: Terima kasih Yang Berhormat Baling berkaitan
dengan kemasukan anak-anak ke asrama apabila mereka melaksanakan PdPR, Yang
Berhormat Baling risau takutnya keputusan mereka berbeza. Untuk makluman Yang
Berhormat Baling, bermula tahun 2020, kita pada waktu itu tiadakan UPSR untuk tahun
2020. Kemudiannya pada tahun 2021 kita mansuhkan UPSR. Namun begitu untuk
kemasukan ke sekolah asrama penuh, kita laksanakan Pentaksiran Kemasukan Sekolah
Khusus (PKSK) yang mana semua murid di seluruh negara dibenarkan menduduki PKSK.
Tidak kira dari sekolah mana, kampung mana, dia boleh menduduki PKSK.
