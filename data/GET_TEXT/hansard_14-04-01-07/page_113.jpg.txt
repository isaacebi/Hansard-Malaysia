DR.23.09.2021 105

Pusat Pembelajaran Komuniti di Chow Kit yang telah diwujudkan oleh DBKL
dengan kerjasama badan-badan bukan kerajaan sebagai usaha pemberian pendidikan
tambahan...

Tuan Khalid bin Abd Samad [Shah Alam]: Yang Berhormat Menteri.

Dato’ Seri Dr. Shahidan bin Kassim: ...Kepada anak-anak gelandangan seperti
kelas mengaji al-Quran, kelas bahasa Inggeris, kelas kraf tangan dan juga kelas...

Tuan Khalid bin Abd Samad [Shah Alam]: Yang Berhormat Menteri.
Tuan Yang di-Pertua: Yang Berhormat Shah Alam.

Tuan Khalid bin Abd Samad [Shah Alam]: Tinggal tujuh minit sahaja. Kita nak
berdebat tentang Kampong Bharu. Yang soalan daripada Yang Berhormat Dungun dan
yang lain-lain ini tak payah jawablah.

Dato’ Seri Dr. Shahidan bin Kassim: Ya, sekarang ini kita akan berdepan
dengan Yang Berhormat Shah Alam yang gembira untuk meminta saya menjawab apa
yang telah disebutkan.

Tuan Khalid bin Abd Samad [Shah Alam]: Terus isu Kampong Bharu.

Dato’ Seri Dr. Shahidan bin Kassim: Yang Berhormat jangan bimbang. Bagi
hak masing-masing. Yang Berhormat pun tak boleh ambil lebih sangat. Kawan-kawan
minta lima minit tapi Yang Berhormat nak minta sepuluh minit ini. Saya ada tujuh minit
lagi. Yang terakhir sekali saya akan sentuh pasal Kampong Baru sebab itu panjang sikit.

Yang pertama, saya nak sentuh pasal penjualan tanah di Jalan Peel. Semua
permohonan pemberimilikan tanah kerajaan di bawah seksyen 76 Kanun Tanah Negara
1965 termasuk permohonan ke atas Plot A yang terletak di Jalan Peel, Seksyen 90,
Bandar Kuala Lumpur yang diterima telah diproses seperti mana ketetapan prosedur yang
berkuat kuasa dan tidak bercanggah dengan perundangan di bawah Kanun Tanah Negara
1965.

Walau bagaimanapun, ia tidak terletak di bawah bidang kuasa Kementerian
Wilayah Persekutuan. Sebaliknya ia di bawah Jawatankuasa Kerja Tanah Wilayah
Persekutuan di Jabatan Perdana Menteri.

Tuan Khalid bin Abd Samad [Shah Alam]: Adakah Yang Berhormat Menteri
menafikan bahawa syarikat yang dapat tanah itu hanya mempunyai paid-up capital lebih
kurang dalam RM100 sahaja dan merupakan jiran dan anak saudara kepada Menteri
Wilayah Persekutuan sekarang? Adakah Yang Berhormat Menteri menafikan?

Dato’ Seri Dr. Shahidan bin Kassim: Okey, kesabaran seorang manusia itu
diperlukan untuk mendengar habis jawapan. Selepas itu Yang Berhormat akan boleh
komen. [Tepuk] Saya harap Yang Berhormat bersabar sebab Yang Berhormat pernah
menjadi Menteri Wilayah Persekutuan. Sabar sikit untuk mendengar jawapan kepada
soalan Yang Berhormat dah tahu jawapan ya.

Berdasarkan kepada Pelan Bandar Raya Kuala Lumpur 2020, zon guna tanah
yang telah ditetapkan bagi Plot A tersebut adalah untuk tujuan pembangunan bercampur.
Oleh yang demikian, mengambil kira akan ketetapan tersebut dan syarat-syarat yang
berkaitan, Evermark Realty Sdn. Bhd. telah disyorkan untuk pertimbangan kelulusan
pemberimilikan di bawah seksyen 76 Kanun Tanah Negara di atas Plot A, Jalan Peel,
Seksyen 90, Bandar Kuala Lumpur berkenaan. Kuasa ini terletak kepada Exco Tanah
Wilayah Persekutuan yang terletak di bawah JPM dan dipengerusikan oleh Yang
Berbahagia KSN.

Berhubung dengan paid-up capital Evermark Realty ialah sebanyak RM100,000
sahaja adalah tidak tepat, Yang Berhormat. Ini jawapannya. Syarikat berkenaan telah
membuat penambahan modal berbayar sebanyak RM2 juta. Perkara ini dilaporkan dalam
Mesyuarat Jawatankuasa Tanah Wilayah Persekutuan...

Tuan Khalid bin Abd Samad [Shah Alam]: Dia buat penambahan modal itu bila,
Yang Berhormat Menteri?
