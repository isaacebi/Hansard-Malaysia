18 DR.23.09.2021

warahmatullahi wabarakatuh dan salam sejahtera. Terima kasih Tuan Yang di-Pertua dan
terima kasih Yang Berhormat Sepanggar atas soalan yang dikemukakan.

Saya mohon izin untuk menjawab soalan Yang Berhormat Sepanggar bersekali
dengan pertanyaan Yang Berhormat Wangsa Maju dan Yang Berhormat Parit Buntar yang
bertarikh 29 September 2021 serta Yang Berhormat Kalabakan yang bertarikh 5 Oktober
2021 kerana pertanyaan adalah mengenai isu yang sama.

Untuk makluman Yang Berhormat, Kementerian Pembangunan Wanita, Keluarga
dan Masyarakat melalui Jabatan Kebajikan Masyarakat telah dipertanggungjawabkan
untuk menguruskan Program Penyampaian Bakul Makanan. Ini merupakan satu inisiatif
keprihatinan kerajaan untuk memastikan rakyat yang terkesan dan terjejas serta
memerlukan bantuan sepanjang pandemik COVID-19 ini dibantu dan untuk memastikan
rakyat dapat meneruskan kelangsungan hidup mereka.

Program ini adalah program pemberian bekalan barang asas keperluan makanan
yang diagihkan dan disampaikan melalui JKM. Permohonan dibuat melalui pelbagai
mekanisme termasuk Talian Kasih, termasuk melalui bilik gerakan dan juga media sosial
rasmi kementerian dan agensinya.

Untuk makluman Yang Berhormat, sejumlah RM106.8 juta telah dibelanjakan
sepanjang bulan Mac 2020 hingga Julai 2021. Sebanyak RM34.6 juta menggunakan
Tabung NADMA manakala RM72.2 juta menggunakan peruntukan daripada Kementerian
Kewangan. Nilai bakul yang diagihkan pada fasa satu iaitu pada Mac 2020 adalah bernilai
RM50 manakala bagi fasa-fasa yang seterusnya adalah bernilai RM100 yang diedarkan
melalui JKM. Sehingga kini, ia telah memberi manfaat kepada 1,121,385 keluarga
ataupun ketua isi rumah.

Berhubungan dengan pertanyaan Yang Berhormat Sepanggar, bagi tempoh Mac
hingga Julai 2021, negeri Sabah telah menerima peruntukan sejumlah RM13,534,000
yang memberi manfaat kepada lebih kurang 138,340 keluarga ataupun ketua isi rumah
dengan pecahan di mana RM7,184,400 pada tahun 2020 dan RM6,349,600 pada tahun
2021. Bagi Parlimen Sepanggar, ia telah menerima peruntukan berjumlah RM126,900
pada tahun 2020 yang memberi manfaat kepada 1,410 ketua isi rumah, manakala pada
tahun 2021, Parlimen Sepanggar telah menerima peruntukan berjumlah RM628,900
dengan penerima manfaat berjumlah 6,289 keluarga.

Untuk makluman Yang Berhormat Kalabakan pula, pemberian bakul ini tidak
hanya kepada golongan miskin di bawah senarai JKM sahaja tetapi kita agihkan kepada
rakyat yang terkesan dan terjejas yang memerlukan bantuan sepanjang pandemik
COVID-19.

Tuan Yang di-Pertua, selain daripada bakul makanan, sebenarnya peruntukan
kerajaan juga disalurkan kepada semua Ahli Parlimen melalui peruntukan ICU JPM
dengan jumlah RM300,000 setiap Ahli Parlimen yang telah memanfaatkan begitu ramai
yang mana melibatkan peruntukan RM66.6 juta.

Untuk makluman Yang Berhormat Wangsa Maju, susulan daripada Program
Bakul Makanan ini, kerajaan memutuskan untuk meneruskan Program Bakul Makanan
melalui Program Bakul Prihatin Negara (BPN) yang dilancarkan pada 15 Julai 2021 yang
mana melibatkan syarikat-syarikat kerajaan, korporat, sukarelawan dan juga Skuad
Prihatin Negara yang mana peruntukan ini telah melibatkan kos sebanyak RM21 juta.
Jumlah permohonan yang kita terima ialah 466,216 permohonan BPN. Sehingga kini, kita
telah menyelesaikan permohonan mereka yang melibatkan 171,966 ketua isi rumah yang
menerima bakul daripada peruntukan Bakul Prihatin Negara ini. Insya-Allah, akan
disantuni dan dijangka selesai sehingga penghujung September ini.

Terima kasih Tuan Yang di-Pertua.
Tuan Yang di-Pertua: Terima kasih. Soalan tambahan pertama.

Datuk Mohd Azis bin Jamman [Sepanggar]: Terima kasih Yang Berhormat
Menteri atas jawapan yang diberikan sebentar tadi.
