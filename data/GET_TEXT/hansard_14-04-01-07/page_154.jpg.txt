146 DR.23.09.2021

menangani permasalahan sosial yang dihadapi masyarakat Islam di Malaysia yang
semakin meruncing seperti penagihan dadah, remaja hamil yang tidak berkahwin,
pembuangan bayi, perceraian, gelandangan, penularan virus HIV/AIDS, penagihan
dadah, seks bebas, sumbang mahram, jenayah juvana, pengamalan gaya hidup
songsang dan sebagainya.

Strategi dalam Pelan Tindakan Sosial Islam ini selaras dengan Dasar Sosial
Negara, Wawasan Kemakmuran Bersama 2030, Sustainable Development Goal dan
Dasar Manhaj Rabbani. Pelaksanaan pelan ini diharap dapat melahirkan masyarakat yang
berakhlak dan mempunyai nilai bagi mencapai misi dalam membentuk sebuah keluarga
dan masyarakat yang harmoni di Malaysia.

Dalam masa yang sama, kerajaan juga telah melaksanakan pelbagai program
ilmiah dan keagamaan yang mampu memberi impak dan mendidik rakyat seperti Malaysia
Berzikir dan sebagainya. Perkara ini telah dibangkitkan oleh Yang Berhormat dari Kuala
Krai.

Untuk pengetahuan Yang Berhormat, JAKIM telah diberikan ruang selama 13
jam, 40 minit seminggu, tidak termasuk siaran ulangan, untuk mengisi rancangan agama
di saluran RTM khususnya di TV1 dan juga TV Okey. Manakala menerusi radio, persiaran
selama 404 minit seminggu menerusi 11 rancangan di saluran Salam FM. Buat masa ini,
ruang yang diberikan oleh pihak RTM amat mencukupi berpandukan fasiliti dan sumber
manusia di Bahagian Penyiaran JAKIM. Dari semasa ke semasa, RTM sentiasa
memberikan kerjasama penuh kepada JAKIM dari aspek kualiti rancangan yang
diterbitkan.

JAKIM menerusi Bahagian Penyiaran juga sudah lama menerbitkan program
ilmiah, keagamaan melalui rancangan Forum Perdana Ehwal Islam, Fikrah, Anda Musykil,
Salam Pagi dan lain-lain. Program Malaysia Berzikir telah beberapa kali diadakan dalam
slot Forum Perdana Ehwal Islam Khas. Selain itu, pihak IKIM melalui IKIM FM dan TV
Hijrah turut memainkan peranan yang penting dalam menyampaikan dakwah melalui
siaran radio, TV dan internet.

Yang Berhormat Jerai mencadangkan supaya kerajaan lebih cakna kepada murid
berkeperluan khas terutamanya dalam pendidikan agama melalui kelas KAFA. Buat
pengetahuan Yang Berhormat, JAKIM telah bekerjasama dengan Kementerian
Pendidikan bagi mewujudkan KAFA untuk murid berkeperluan khas (MBK) di sekolah
kebangsaan pendidikan khas dan Program Pendidikan Khas Integrasi di tujuh buah negeri
iaitu Wilayah Persekutuan Putrajaya, Johor, Negeri Sembilan, Kedah, Perlis, Sarawak dan
Sabah melibatkan 377 orang murid, 78 orang guru dan 30 buah sekolah. Guru-guru
tersebut dibayar elaun sama seperti mana guru KAFA lain, cuma mereka ditambah
kepakaran mengajar murid keperluan khas.

Pada tahun 2019, JAKIM telah melaksanakan Kursus Jurulatih Utama KAFA MBK
melibatkan seramai 44 orang guru KAFA. Daripada jumlah tersebut, seramai 17 orang
daripadanya telah mengajar di SKPK dan juga PPKI manakala 27 orang lagi akan
ditempatkan semula berdasarkan keperluan dan penyelarasan yang akan dibuat bersama
KPM dan agensi pelaksana KAFA di negeri.

JAKIM juga sedang meneliti keperluan penambahan guru KAFA MBK dan
penyelarasan akan dibuat bersama agensi pelaksana KAFA negeri dan KPM bagi
menempatkan guru-guru di sekolah yang mempunyai murid berkeperluan khas bagi
melaksanakan P&P KAFA MBK seluruh negara.

Untuk makluman Yang Berhormat juga, JAKIM telah membangunkan Kurikulum
KAFA MBK yakni murid berkeperluan khas yakni mereka yang kurang upaya yang akan
diguna pakai di seluruh Malaysia terutamanya negeri yang belum melaksanakan KAFA
MBK.

Jadi, mungkin had lebih itu saya boleh...

Tuan Yang di-Pertua: Berapa lama Yang Berhormat perlu? Saya beri Yang
Berhormat Menteri Undang-undang tadi 10 minit. Maka saya bagi Yang Berhormat
Menteri juga 10 minit. Boleh?
