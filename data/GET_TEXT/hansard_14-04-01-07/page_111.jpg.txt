DR.23.09.2021 103

perintah tersebut dahulu. Pastikan yang basic itu mereka ikut dan kalau boleh maklumkan
secara bertulis kos guaman. Itu sangat penting untuk kita. Terima kasih.

Dato’ Seri Dr. Shahidan bin Kassim: Yang Berhormat, apabila perkara ini
dilaksanakan di peringkat pegawai, ia telah melalui proses yang saya kata cukup lengkap
untuk membolehkan saya keluar kenyataan pada hari ini. Kalau kenyataan ini pernah
dikeluarkan oleh sahabat saya ataupun Tan Sri Annuar Musa, saya menyambung
jawapan tetapi kali ini Yang Berhormat sebagai menyambung legasi mereka yang serius
tentang sesuatu perkara, saya juga akan memberi perhatian tentang perkara ini.
Walaupun pegawai buat tetapi saya sudah baca lima kali dan sekarang enam kali untuk
Yang Berhormat dengar.

Tuan Yang di-Pertua, kes Taman Rimba Kiara, Bukit Kiara. Oleh sebab saya tidak
ada masa, saya terpaksa menjawab Yang Berhormat Segambut ya. Bagi kes Taman Tiara
Titiwangsa yang turut disentuh oleh Yang Berhormat Segambut. Untuk makluman Dewan
yang mulia ini, pada sekitar tahun 2017, penduduk-penduduk bersebelahan dengan tapak
projek telah membantah cadangan pembangunan dan membantah proses pendengaran
yang diadakan di DBKL. Walau bagaimanapun, bantahan penduduk tersebut telah ditolak
oleh Mahkamah Tinggi, kemudiannya telah diterima oleh Mahkamah Rayuan pada 13 Mac
2019.

Memandangkan bahawa kes bantahan penduduk pada asalnya telah ditolak oleh
Mahkamah Tinggi dan tanah berkenaan adalah tanah persendirian yang bukan dipindah
milik atau transfer tetapi telah diberi milik atau alienated kepada pihak DBKL maka pihak
DBKL berpandangan bahawa rayuan Mahkamah Persekutuan bagi menjelaskan
keputusan Mahkamah Rayuan perlu dibuat.

Yang Berhormat Segambut juga telah menyentuh tentang kawasan rizab Melayu
Penchala, Segambut. Yang Berhormat Segambut ada menyatakan rancangan kawasan
khas yang menyeluruh perlu dilaksanakan di kawasan rizab Melayu Penchala, Segambut.
Untuk makluman, penyediaan Pelan Pembangunan Rancangan Kawasan Khas adalah
yang tidak terpakai kepada Kuala Lumpur, selaras dengan Akta (Perancangan) Wilayah
Persekutuan 1982. Sebaliknya Pelan Pembangunan Kuala Lumpur 2040 telah disediakan
selaras dengan Akta (Perancangan) Wilayah Persekutuan 1982. Di bawah pelan
pembangunan ini, DBKL memberikan fokus kepada mewujudkan nilai tambah kepada
kawasan rizab Melayu Penchala, Segambut.

Saya ingin menegaskan bahawa kerajaan akan memastikan zon guna tanah dan
intensiti yang terbaik bagi manfaat penduduk tempatan. Kawasan hijau juga perlu
ditetapkan di dalam setiap pembangunan yang akan dilaksanakan.

Tuan Syed Saddiq bin Syed Abdul Rahman [Muar]: Yang Berhormat Menteri.

Dato’ Seri Dr. Shahidan bin Kassim: Selain itu, DBKL turut menyediakan pelan
rangkaian jalan dan infrastruktur bagi rizab Melayu, Penchala, Segambut dengan
memfokuskan kepada aspek accessibility serta menerapkan aspek kawalan terhadap
aliran arus selaras dengan garis panduan Jabatan Pengairan dan Saliran.

Tuan Yang di-Pertua: Yang Berhormat, Yang Berhormat.

Dato’ Seri Dr. Shahidan bin Kassim: Berhubung dengan Yang Berhormat
Segambut yang meminta supaya menyegerakan pembinaan klinik kesihatan, secara
ringkasnya saya ingin menjawab bahawa...

Tuan Yang di-Pertua: Yang Berhormat, perlu berapa lama masa lagi?

Dato’ Seri Dr. Shahidan bin Kassim: ...Dewan ini menyegerakan pembinaan
klinik di... [Tidak jelas] di tanah bandar. [Disampuk] Apa?

Tuan Yang di-Pertua: Yang Berhormat.
Dato’ Seri Dr. Shahidan bin Kassim: Ya.
Tuan Yang di-Pertua: Yang Berhormat perlu berapa lama masa lagi?

Dato’ Seri Dr. Shahidan bin Kassim: Saya perlukan 10 minit, cukup.
