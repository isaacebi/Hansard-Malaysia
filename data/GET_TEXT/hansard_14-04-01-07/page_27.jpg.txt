DR.23.09.2021 19

Saya tidak tahu daripada segi koordinasi kementerian dengan kerajaan negeri.
Mengambil kira kepada kawasan Sepanggar contohnya, kawasan Sepanggar ini di antara
kawasan yang terlalu banyak kawasan yang telah diletakkan di bawah PKPD sebelum ini
dan ramai rakyat di sana yang memaklumkan kepada saya bahawa bantuan bakul
makanan yang dihantar oleh pihak kerajaan ada yang sampai dua hingga tiga minggu
baru sampai.

Jadi persoalan saya, apakah langkah-langkah yang diambil oleh kementerian
dalam mempermudahkan SOP pengedaran bantuan bakul makanan yang diusahakan
oleh NGO? Kenapa saya bangkitkan perkara ini, Tuan Yang di-Pertua? Sebab ramai
NGO yang berhubung dengan saya mengatakan bahawa apabila mereka ingin membantu
rakyat yang terkesan di sana, terlalu banyak birokrasi yang diletakkan oleh kerajaan
mengakibatkan bantuan-bantuan yang mereka usahakan ini lambat disampaikan. Jadi,
mohon penjelasan daripada Yang Berhormat Menteri. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Dato’ Hajah Siti Zailah binti Mohd Yusoff: Ya. Terima kasih Yang Berhormat
atas soalan tambahan. Bagi kawasan PKPD, bakul makanan ini dikendalikan di bawah
NADMA dengan kerjasama pihak kerajaan negeri dan pihak berkuasa tempatan, bukan
bawah bidang kuasa JKM sebenarnya. Cuma, kerjasama kita laksanakan untuk
memudahkan pengurusan.

Bagi mereka yang hendak memproses untuk memudahkan pemberian bantuan,
sebenarnya kita sangat mengalu-alukan kerjasama daripada pelbagai pihak NGO dan
pelbagai pihak yang ingin membantu. Jadi, perkara ini sebenarnya kita berusaha untuk
memudahkan urusan.

Contohnya, kita mengadakan program Kembara Prihatin Negara yang
dilaksanakan untuk kita turun ke padang untuk memastikan mereka yang berada di
kawasan pedalaman yang jauh untuk datang ke pusat-pusat atau pejabat JKM daerah,
mudah untuk mereka mendapat perkhidmatan bantuan. Begitu juga kita menyediakan
program permohonan bantuan secara atas talian di mana mereka boleh memohon melalui
WhatsApp ataupun melalui media rasmi kementerian. Begitu juga kita memohon
kerjasama juga melalui sukarelawan kita seperti Skuad Prihatin Negara, Skuad Waja dan
sukarelawan-sukarelawan yang berada di bawah JKM.

Di samping itu, kita juga mengalu-alukan kerjasama daripada pimpinan tempatan
untuk menguar-uarkan ataupun memaklumkan kepada pihak kami. /nsya-Allah, kita
sentiasa bersedia untuk bekerjasama untuk memberi yang terbaik kepada rakyat
Malaysia. Terima kasih.

Tuan Yang di-Pertua: Yang Berhormat Petaling Jaya.

Datuk Seri Mohd Redzuan bin Md Yusof [Alor Gajah]: Alor Gajah. Soalan
kedua. Sikit sahaja.

Tuan Che Alias bin Hamid [Kemaman]: Kemaman.

Tuan Yang di-Pertua: Sekejap, sekejap. Saya dan confuse ini. Ha! Yang
Berhormat Alor Gajah. Silakan.

Datuk Seri Mohd Redzuan bin Md Yusof [Alor Gajah]: Terima kasih Tuan Yang
di-Pertua. Saya ingin maklum balas daripada Yang Berhormat Menteri. Siapakah yang
bertanggungjawab untuk menyelaraskan segala bentuk perbelanjaan untuk bantuan
kepada rakyat? Dapatan Alor Gajah hari ini, setiap tahun Kementerian Kewangan
memperuntukkan sebanyak RM26 bilion untuk segala jenis bantuan kepada masyarakat
B40, miskin dan yang memerlukan.

Adakah perbelanjaan untuk bakul makanan yang disebutkan tadi dimasukkan
dalam peruntukan itu ataupun ada perbelanjaan tambahan daripada RM26 bilion yang
setiap tahun disalurkan oleh Kementerian Kewangan? Juga, siapakah, yang saya
sebutkan tadi, menyelaraskan bantuan itu kepada rakyat? Terima kasih.

Tuan Yang di-Pertua: Terima kasih. Silakan.
