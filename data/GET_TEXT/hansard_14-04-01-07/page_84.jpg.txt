76 DR.23.09.2021

daripada peruntukan yang telah diperuntukkan oleh kerajaan telah digunakan? Ini kerana
sekarang sudah bulan September.

Berapa metrik tan kah lateks yang telah dikeluarkan oleh negara kita dengan
adanya koridor lateks yang dicadangkan ini. Ini kerana kita tahu negara memerlukan lebih
kurang 450 ribu juta tan lateks. Kita hanya baru mengeluarkan 45 peratus sedangkan
industri getah negara ini yang memulakan produk getah yang dieksport ke luar negara
melonjak dari segi keperluannya. Kita tidak dapat memenuhi permintaan. Jadi, penoreh
getah tidak mendatangkan hasil kepada mereka.

Jadi, sebab itu kalau lah kerajaan serius. Bukan sahaja saya tengok tadi baru
empat pelesen sahaja, Yang Berhormat Menteri. Jadi empat pelesen ini memerlukan kita
bertindak lebih agresif untuk memastikan cadangan kerajaan itu dapat di realisasikan dan
dalam masa yang sama, para pekebun kecil dan juga penoreh mendapat pulangan yang
paling maksimum dengan mereka fokus kepada pengeluaran lateks. Terima kasih Tuan
Yang di-Pertua, terima kasih Yang Berhormat Menteri.

Dato’ Sri Dr. Wee Jeck Seng: Terima kasih Yang Berhormat Jerantut. Untuk
maklumat Dewan yang mulia ini...

Dato’ Sri Azalina Othman Said: Yang Berhormat Menteri, lima minit lagi tinggal.
Bolehkah tidak Yang Berhormat Menteri jawab kepada Ahli Yang Berhormat yang ada
dalam Dewan?

Dato’ Sri Dr. Wee Jeck Seng: Okey.
Dato’ Sri Azalina Othman Said: Tinggal Yang Berhormat Jerantut sahaja.
01610

Dato’ Sri Dr. Wee Jeck Seng: Okey. Yang Berhormat Jerantut, RM16 juta itu
memang diperuntukkan untuk bantu bagaimana untuk menggalakkan pengeluaran lateks.
Pengeluaran lateks ini untuk makluman Yang Berhormat, pada tahun 2019, sebanyak
36,200 tan telah dihasilkan. Akan tetapi pada tahun 2020 tahun ini, telah turun. Jumlahnya
hanya 34,000 tan. Ini semua bukan sebab tidak ada proaktif ataupun daripada apa yang
dilakukan oleh kementerian, tetapi dalam keadaan pandemik COVID-19 telah
menjejaskan program-program sedemikian.

Akan tetapi, apa-apa sekali pun, tadi saya dah jelaskan bahawa bantuan
contohnya bantuan pembinaan tangki. Kerajaan atau kementerian telah memberi bantuan
bernilai RM68,000 dan kepada RRImeter bernilai RM140,000. Saya harap kebanyakan
ataupun lebih ramai daripada mereka yang berminat, ambillah bahagian dan saya nampak
hint pandemik dah ke tahap ini. Mungkin kita boleh galakkan supaya program ini dapat
diteruskan dengan lebih berkesan lagi. Terima kasih Yang Berhormat.

Isu kedua yang dibangkitkan oleh Yang Berhormat Jerantut adalah adakah
pelaksanaan Koridor Lateks Pantai Timur ini telah meningkatkan hasil lateks negara
sehingga 10 peratus daripada pengeluaran lateks negara. Koridor Lateks Pantai Timur
masih di peringkat awal pelaksanaan. Untuk makluman, jumlah pengeluaran lateks
negara pada tahun 2020 hanya dapat menampung sekitar 7.3 peratus jumlah penggunaan
domestik terutamanya daripada sektor pembuatan sarung tangan getah. Sekiranya
program ini berjalan dengan lancar, sasaran peningkatan sebanyak 10 peratus
pengeluaran getah lateks dapat dilaksanakan.

Isu seterusnya yang dibangkitkan oleh Yang Berhormat Jerantut ialah
bagaimanakah pendapatan penoreh getah ketika terdapat syarikat-syarikat pengeluar
barangan getah mengaut keuntungan yang begitu tinggi dan adakah mereka masih perlu
berharap kepada insentif pengeluaran harga getah atau bantuan musim tengkujuh.
Sekiranya penoreh getah bergantung hanya kepada hasil getah, adalah dianggarkan
purata pendapatan mereka pada tahun 2020 adalah RM950 sebulan. Oleh yang demikian,
kerajaan melalui pihak RISDA telah melaksanakan pelbagai aktiviti dan program bagi
meningkatkan pendapatan pekebun kecil getah, contohnya melalui Aktiviti Ekonomi
Tambahan (AET) dan sebagainya. Secara tidak langsung, ia telah menyumbang kepada
peningkatan pendapatan mereka.
