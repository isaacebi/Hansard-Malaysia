68 DR.23.09.2021

Republik Indonesia telah mengumumkan pemilihan Kalimantan Timur sebagai ibu kota
yang baru bagi Indonesia.

Pembangunan itu telah dijadualkan untuk dimulakan pada tahun 2020 dan proses
pemindahan akan dilakukan pada tahun 2024. Namun begitu, disebabkan oleh wabak
COVID-19, rancangan pembangunan tersebut terpaksa ditangguhkan. Apabila
dilaksanakan kelak, pemindahan ibu kota tersebut mampu menyumbang kepada
pemesatan ekonomi setempat di mana Sabah dan Sarawak boleh mendapat limpahan
manfaat baik dari sudut aliran perdagangan mahupun dalam sektor-sektor lain seperti
pelancongan.

Pada masa yang sama, pemindahan ini juga dijangka akan membuka banyak
peluang pelaburan Malaysia di Kalimantan Timur dengan penglibatan syarikat-syarikat
pemaju Malaysia yang mengambil bahagian dalam projek pembangunan ibu kota yang
baru ini. Bagi meneroka potensi kerjasama ini, Kementerian Perdagangan Antarabangsa
dan Industri telah menganjurkan beberapa siri konsultasi dengan kementerian dan agensi
kerajaan yang berkaitan seperti Kementerian Kerja Raya, Lembaga Pembangunan
Industri Pembinaan, Lembaga Pembangunan Pelaburan Malaysia, Perbadanan
Pembangunan Perdagangan Luar Malaysia, bagi menyediakan cadangan pelan
pelaburan yang komprehensif.

Tidak dinafikan, pemindahan ibu kota Indonesia ini akan membawa juga cabaran-
cabaran yang tersendiri terutamanya dalam isu-isu rentas sempadan antara Malaysia dan
Indonesia. Contohnya, penyeludupan, jenayah rentas sempadan dan sebagainya. Walau
bagaimanapun, kerajaan yakin bahawa sebarang isu rentas sempadan yang timbul boleh
diselesaikan secara efektif dan konstruktif antara Malaysia dan Indonesia.

Penekanan akan diberi terhadap peningkatan kolaborasi dan pengukuhan
kerjasama keselamatan dan pertahanan di kawasan sepanjang sempadan Sabah dan
Sarawak dengan Kalimantan. Melalui pendekatan komprehensif yang akan diambil oleh
Malaysia dalam merancakkan kerjasama ekonomi dan pelaburan serta mengukuhkan
kerjasama pertahanan dan keselamatan, pemindahan dan pembangunan ibu kota
Indonesia yang baharu di Kalimantan Timur ini, bakal memberikan manfaat yang tinggi
kepada dua-dua buah negara.

Yang Berhormat Sibuti bertanya tentang pencerobohan kapal-kapal milik rakyat
Republik China di Beting Patinggi Ali. Kerajaan tidak akan berkompromi dengan perkara
yang boleh menjejaskan keutuhan wilayah, kedaulatan dan kepentingan negara termasuk
dalam mengendalikan isu Laut China Selatan. Apabila berlaku insiden-insiden
pencerobohan kapal-kapal kerajaan asing dalam perairan negara, Malaysia secara
konsisten mengemukakan nota bantahan diplomatik kepada kerajaan negara-negara
yang terlibat.

Tindakan ini diambil selaras dengan undang-undang antarabangsa dan pendirian
Malaysia untuk mempertahankan kedaulatan dan hak kedaulatan dalam perairan negara.
Tindakan ini juga adalah sebagai langkah Malaysia yang tidak pernah mengiktiraf tuntutan
negara penuntut Laut China Selatan termasuk China apabila tuntutan tersebut melibatkan
dan bertindih dengan perairan negara berdasarkan peta baharu Malaysia 1979.

Tuan Karupaiya a/l Mutusami [Padang Serai]: Yang Berhormat Menteri
penjelasan. Padang Serai.

Dato’ Saifuddin Abdullah: Yang Berhormat Padang Serai tidak bahas yang ini.
Akan tetapi, tidak apa...

Tuan Karupaiya a/l Mutusami [Padang Serai]: Tidak apa, boleh. Hal-hal
keselamatan.

Timbalan Yang di-Pertua [Dato’ Mohd Rashid Hasnon]: Yang Berhormat kata
boleh ya?

Tuan Karupaiya a/l Mutusami [Padang Serai]: Terima kasih Yang Berhormat
Menteri dan terima kasih Tuan Yang di-Pertua. Saya ingin tanya mengapa kementerian
tidak ada mesyuarat ataupun rundingan dengan Manila, Indonesia, China dan Vietnam
