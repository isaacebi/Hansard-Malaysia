DR.23.09.2021 31

RANG UNDANG-UNDANG DI BAWA KE DALAM MESYUARAT

RANG UNDANG-UNDANG PERBADANAN
INSURANS DEPOSIT MALAYSIA (PINDAAN) 2021

Bacaan Kali Yang Pertama

Rang undang-undang bernama suatu akta untuk meminda Akta Perbadanan
Insurans Deposit Malaysia 2011; dibawa ke dalam Mesyuarat oleh Timbalan Menteri
Kewangan II [Tuan Haji Yamani Hafez bin Musa]; dibaca kali yang pertama; akan dibaca
kali yang kedua pada Mesyuarat ini.

USUL

MENJUNJUNG KASIH TITAH SERI PADUKA
BAGINDA YANG DI-PERTUAN AGONG

Aturan Urusan Mesyuarat dibaca bagi menyambung semula perbahasan yang
ditangguhkan atas masalah;

“Bahawa suatu ucapan yang tidak sepertinya dipersembahkan
kepada Kebawah Duli Yang Maha Mulia Seri Paduka Baginda Yang di-
Pertuan Agong, demikian bunyinya:

“Ampun Tuanku,

Patik, Yang di-Pertua dan Ahli-ahli Dewan Rakyat
Malaysia di dalam persidangan Parlimen, memohon
ampun mempersembahkan suatu ucapan yang ikhlas
daripada Majlis Dewan Rakyat mengucapkan berbanyak-
banyak syukur dan menjunjung kasih Titah Kebawah Duli
Yang Maha Mulia Seri Paduka Baginda Yang di-Pertuan
Agong semasa membuka Penggal Keempat, Parlimen
Keempat Belas”. [22 September 2021]

Timbalan Yang di-Pertua [Dato’ Mohd Rashid Hasnon]: Sekarang saya
menjemput Yang Berhormat Menteri Kesihatan untuk menjawab. Saya berikan masa 50
minit. Silakan Yang Berhormat Menteri.

12.04 tgh.

Menteri Kesihatan [Tuan Khairy Jamaluddin Abu Bakar]: Bismillahi Rahmani
Rahim. Alhamdulillahi rabbil alamin, wabihi nastain. Assalamualaikum warahmatullahi
wabarakatuh dan salam sihat sejahtera.

Tuan Yang di-Pertua, terlebih dahulu saya ingin mengucapkan terima kasih
kepada Ahli-ahli Yang Berhormat yang telah mengambil bahagian di dalam perbahasan
Usul Menjunjung Kasih Titah Diraja dan telah menyentuh perkara-perkara berkaitan
Kementerian Kesihatan. Dalam kesempatan waktu yang ada ini, saya akan memfokuskan
penggulungan saya kepada perkara-perkara utama yang telah dibangkitkan oleh Ahli-ahli
Yang Berhormat yang merangkumi pengurusan pandemik COVID-19, pelaksanaan
vaksinasi, pengurusan tenaga kerja Kementerian Kesihatan dan juga pembangunan fasiliti
kesihatan. Saya mohon sekiranya tidak cukup waktu ataupun Ahli-ahli Yang Berhormat
yang telah bahas tidak ada dalam Dewan, saya akan kemukakan jawapan secara bertulis,
Tuan Yang di-Pertua.

Tuan Yang di-Pertua, walaupun pada ketika ini penularan kes masih lagi tinggi
dan kita masih lagi sedang mengurus sebaik mungkin pandemik COVID-19, namun
berdasarkan indikator-indikator penting dalam statistik COVID-19 telah mula menunjukkan
