144 DR.23.09.2021

(ii) dakwah dan pendidikan; dan
(iii) tadbir urus serta perundangan.

Sebelum saya menjawab isu yang dibangkitkan berasaskan tiga tema di atas,
izinkan saya menghuraikan konsep /ita’arafu yang diutarakan oleh Yang Berhormat Hang
Tuah Jaya. Firman Allah SWT, [Membaca sepotong ayat Al-Quran] “Wahai umat manusia,
sesungguhnya kami telah menciptakan kamu daripada laki-laki dengan perempuan...”

Tuan Mohamed Hanipa bin Maidin [Sepang]: Tuan Yang di-Pertua, hendak
tahu ini kuliah Maghrib kah? [Dewan riuh]

Tuan Yang di-Pertua: Yang Berhormat.

Tuan Ahmad Tarmizi bin Sulaiman [Sik]: Woi! Yang Berhormat Sepang, tidak
mahu dengar keluarlah!

Seorang Ahli: Apalah!

Tuan Haji Idris bin Haji Ahmad: Yang Berhormat Sepang sudah makan ubat
belum?

Tuan Yang di-Pertua: Tidak mengapa. Sila sambung Yang Berhormat Menteri.
Yang Berhormat Sepang tolong kawal diri sedikit. Yang Berhormat Menteri sila. Okey.

Seorang Ahli: Biadab!

Tuan Haji Idris bin Haji Ahmad: “Wahai umat manusia, sesungguhnya Kami
telah menciptakan kamu daripada laki-laki dan perempuan dan telah Kami jadikan kamu
berbagai-bagai bangsa dan suku puak supaya kamu berkenal-kenalan dan beramah
mesra antara satu dengan yang lain. Sesungguhnya semulia-mulia kamu di sisi Allah ialah
orang-orang yang lebih takwanya di antara kamu dan bukan lebih keturunan atau
bangsanya. Sesungguhnya Allah maha mengetahui maha mendalam pengetahuannya
akan keadaan dan amalan kamu.”

Konsep lita’arafu dalam ayat di atas merujuk kepada maksud saling kenal
mengenali dan memahami bukanlah suatu asing atau perkara yang baharu dalam
pembangunan dasar dan pelaksanaan program-program oleh kerajaan. Konsep ini
menekankan pendekatan taaruf sebagai asas asimilasi masyarakat majmuk bagi
mewujudkan kehidupan yang harmoni dalam sebuah negara. Pendekatan taaruf ini perlu
disusuli dengan tafahum yakni saling faham memahami dan takaful, saling tolong-
menolong.

Bagi tujuan memperkukuhkan hubungan sosial dalam kalangan masyarakat,
konsep /ita’arafu ini sentiasa menjadi asas pembentukan dan pengukuhan perpaduan dan
hubungan antara kaum di Malaysia. la menjadi lebih penting dalam era kini dalam usaha
kerajaan mendepani cabaran semasa berasaskan semangat Keluarga Malaysia keluarga
sejahtera. Daripada konsep inilah terhasilnya berbagai-bagai inisiatif dan perancangan
strategik oleh kerajaan untuk mengukuhkan hubungan, menyediakan keperluan dan
memelihara kebajikan pelbagai lapisan masyarakat dalam pelbagai bentuk dasar dan
program bagi mengangkat taraf hidup dan sosioekonomi umah.

Tuan Yang di-Pertua, Yang Berhormat Sik, Yang Berhormat Bukit Gantang, Yang
Berhormat Sepang telah membangkitkan mengenai pelaksanaan dan pindaan dalam SOP
pelaksanaan solat dan aktiviti masjid di seluruh Malaysia. Untuk makluman Ahli-ahli Yang
Berhormat, Butiran 1, Senarai Negeri, Jadual Kesembilan Perlembagaan Persekutuan
menyatakan bahawa hal ehwal agama Islam adalah di bawah bidang kuasa negeri.

Sehubungan dengan itu, penetapan SOP solat dan aktiviti masjid adalah di luar
bidang kuasa kerajaan dan agensi persekutuan. Urusan tersebut dikendalikan
sepenuhnya oleh kerajaan negeri melalui Majlis Agama Islam Negeri masing-masing.
Untuk makluman Yang Berhormat, kerajaan telah mencadangkan perluasan jumlah
jemaah solat Jumaat dan solat fardu mengikut kapasiti masjid dan surau melalui SOP
aktiviti masjid dan surau dalam tempoh Pelan Pemulihan Negara mengikut fasa pertama
sehingga fasa keempat dan telah diluluskan oleh Majlis Keselamatan Negara (MKN) pada
3 September 2021.
