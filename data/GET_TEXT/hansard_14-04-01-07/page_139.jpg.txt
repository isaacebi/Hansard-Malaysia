DR.23.09.2021 131

Tuan Syed Sadiq bin Syed Abdul Rahman [Muar]: Terima kasih Yang
Berhormat Menteri. Kalau boleh saya perbetulkan fakta. Tidak betul jika dikatakan bahawa
mahkamah memendekkan proses pelaksanaan Undi 18 undi automatik. Apabila pindaan
Perlembagaan Persekutuan dilakukan bersama dan terima kasih kepada Yang Berhormat
Menteri dan sahabat-sahabat daripada GPS yang turut bersetuju.

Perjanjiannya adalah di mana dalam tempoh masa dua tahun iaitu kita dapat
melaksanakan pada tahun 2019, paling lewat Julai 2021 Undi 18 dan undi automatik akan
dikuatkuasakan. Kalau baca the verdict dari mahkamah ialah, masalahnya adalah
walaupun kerajaan telah pun bertekad, berjanji dan perlu mengangkat Perlembagaan
Persekutuan, walaupun lepas tarikh tamat tempoh iaitu Julai 2021, Undi 18 dan undi
automatik masih belum dilaksanakan kerana SPR diberi masa dua tahun, that’s quite long
Yang Berhormat Menteri. Jikalau SPR baru nak mulakan proses itu, itu jelas bermasalah.

Akan tetapi saya rasa kalau Yang Berhormat Menteri duduk berbincang dengan
bekas Pengerusi SPR yang juga merupakan Tuan Yang di-Pertua, saya ingat sebelum
dia menerima mandat untuk berkhidmat sebagai Tuan Yang di-Pertua, proses untuk
memuktamadkan Undi 18 dan undi automatik itu sudah hendak selesai. Cuma apabila
tukar, tiba-tiba dipanjangkan sampai 2022.

Oleh sebab itu saya berharap, saya tidak salahkan Yang Berhormat Menteri,
cuma di peringkat SPR itu perlu ada penyelarasan yang lebih mendalam. Kalau bekas
Pengerusi SPR boleh berikan komitmen yang jelas. Timbalan Pengerusi SPR, saya
berharap Yang Berhormat Menteri boleh berjumpa dengan Timbalan Pengerusi juga boleh
memberikan komitmen sebegini tetapi tiba-tiba tukar, terus panjangkan. Itu saya rasa tidak
adil, tidak menghormati semangat dwipartisan di mana kita bersama pinda perlembagaan
dan secara tiba-tiba menolak tarikh daripada Julai 2021 kepada September 2022. Terima
kasih Yang Berhormat Menteri.

Dato’ Sri Dr. Haji Wan Junaidi bin Tuanku Jaafar: Tuan Yang di-Pertua, saya
ambil perhatian apa yang dibawa oleh Yang Berhormat tadi sebabnya pada saya itu
adalah satu ketetapan kerajaan yang memanjangkan masa hingga September 2022. Akan
tetapi, hakim mengatakan pendekkan hingga Disember 2021. Jadi itu fakta berhubung
dengan kes ini saya sebut, bukan fakta yang apa yang telah dilaksanakan dahulu. Walau
bagaimanapun, pihak SPR akan buat yang terbaik dan terboleh mungkin kerana banyak
fakta yang sebenarnya perlu dilaksanakan.

Akan tetapi, satu juga fakta yang perlu kita ambil kira sebelum kita hendak
melonggokkan ataupun melambakkan fakta-fakta kesalahan kepada pihak SPR. Dalam
masa COVID-19 ini, banyak perkara yang SPR hendak buat tidak boleh dibuat oleh sebab
halangan-halangan MCO. Jadi, bukanlah kita hendak juga mengatakan MCO menjadi
satu halangan tetapi itu realiti. Tuan Yang di-Pertua, terima kasih Yang Berhormat. Saya
ambil perhatian.

Tuan Yang di-Pertua, saya tadi sudah sebut berhubung dengan isu berkaitan
rasuah dan integriti merupakan antara isu yang banyak dibangkitkan oleh Ahli-ahli Yang
Berhormat termasuk Yang Berhormat Bagan, Yang Berhormat Puchong, Yang Berhormat
Lembah Pantai, Yang Berhormat Teluk Intan, Yang Berhormat Padang Serai dan Yang
Berhormat Segambut.

Jadi saya merumuskan jawapan secara- Tuan Yang di-Pertua. Ini kerana kalau
saya butirkan keseluruhannya bahawa 30 minit terlalu singkat. Tuan Yang di-Pertua
mengetahui juga jawapannya memang panjang ya.

Bagi menjawab persoalan Yang Berhormat Bagan berhubung seorang Menteri
yang mempunyai aset sebanyak RM72,000 boleh menjelaskan hutang sebanyak RM1.3
juta. Untuk makluman Yang Berhormat, isu yang dibangkitkan telah disiasat oleh SPRM
di mana hasil siasatan tidak menemui sebarang keterangan berlakunya rasuah atau
jenayah yang lain. Siasatan mendapati hutang yang dijelaskan bukanlah berpunca
daripada wang rasuah ataupun perolehan sumber yang tidak sah.

Yang Berhormat Puchong pula memohon penjelasan mengenai kenyataan oleh
bekas Ketua Polis Negara mengenai wujudnya salah laku pada peringkat pegawai atasan
di dalam PDRM yang turut diketahui oleh anggota PDRM tetapi tidak diambil tindakan
