148 DR.23.09.2021

serta kaedah pelaksanaan pemantauan secara berkala bagi menilai pengurusan dan
kualiti pengajaran dan pembelajaran.

Bagi menjayakan latihan ini, JAKIM telah bekerjasama dengan empat buah
agensi pelaksana latihan iaitu Institut Aminuddin Baki dan Institut Pendidikan Guru
Malaysia dari Kementerian Pendidikan Malaysia, serta Institut Keselamatan dan
Kesihatan Pekerja (NIOSH) dan Institut Latihan Islam Malaysia (ILIM). Menerusi Program
Latihan ini sebanyak 247 siri latihan berjaya dilaksanakan kepada lebih 11,000 orang
peserta.

Program latihan berkaitan dengan tahfiz turut dilaksanakan pada tahun 2020
melibatkan seramai 40 orang pengetua tahfiz bertujuan memberi pendedahan mengenai
keselamatan dan kesihatan pekerja dalam mendepani situasi semasa pandemik.
Kerajaan komited dan akan meneruskan latihan profesionalisme perguruan dan
peningkatan kompetensi kepada tenaga pengajar, para pentadbir di Institut Pendidikan
Islam di bawah penyelaras— untuk tahun 2022 dan tahun-tahun yang akan datang.

Yang Berhormat Dungun telah mencadangkan supaya diberikan bantuan secara
one-off kepada guru tahfiz, guru pondok, guru sekolah agama, bantuan kepada sekolah
yang terjejas dan bantuan per kapita pelajar.

Untuk makluman Yang Berhormat, kerajaan dari semasa ke semasa berusaha
memberikan bantuan yang sewajarnya kepada guru-guru di Institut Pendidikan Tahfiz,
pondok dan sekolah agama di negara ini pada tahun 2020 bagi membantu meringankan
beban para guru yang terkesan akibat wabak COVID-19.

Kerajaan telah memperuntukkan sejumlah peruntukan secara one-off untuk
bantuan sara hidup berjumlah RM800 seorang kepada guru institusi pendidikan Islam
berdaftar dan bantuan pengurusan operasi dengan peruntukan RM10 per murid
warganegara bagi tujuan pengurusan institusi tersebut kesan daripada pandemik COVID-
19.

Kerajaan juga sentiasa berusaha untuk memastikan institut pendidikan tahfiz,
pondok dan sekolah Agama di negara ini kekal berdaya saing selari dengan pendidikan
arus perdana. Sejak tahun 2017, Kerajaan Persekutuan telah menyediakan peruntukan
khas secara one-off bagi tujuan selenggara dan naik taraf institusi pendidikan tersebut.
Pada tahun 2021, kerajaan sekali lagi menyediakan peruntukan one-off bagi tujuan yang
sama dan sehingga Oktober 2021 sehingga Ogos 2021 sebanyak RM6O juta telah
disalurkan kepada 1,066 buah institusi yang layak.

Berhubung bantuan per kapita murid, Kerajaan Persekutuan melalui Kementerian
Pendidikan pada tahun 2018, 2019 dan 2020 ada menyalurkan peruntukan one-off
Bantuan Awal Persekolahan berjumlah RM100 kepada murid warga negara Malaysia
dalam kalangan B40. Kerajaan juga telah menyediakan peruntukan one-off bantuan per
kapita pelajar tahfiz swasta pada tahun 2019 sebanyak RM120 seorang pelajar.

Tuan Yang di-Pertua, saya sangat mengalu-alukan cadangan Yang Berhormat
Jerai agar wakaf memainkan peranan penting dalam pendidikan. Menerusi Pelan
Pemerkasaan Pengurusan Wakaf yang diumumkan dalam Belanjawan 2021 terdapat
beberapa inisiatif wakaf yang akan diwujudkan oleh Kerajaan Persekutuan melalui
Jabatan Wakaf, Zakat dan Haji (JAWHAR). Yayasan Wakaf Malaysia bersama dengan
Majlis Agama Islam Negeri iaitu Pelan Induk Wakaf Nasional dan Dana Wakaf Nasional.

Selain itu, Yayasan Wakaf juga akan mewujudkan kaedah pendanaan wakaf
melalui inovasi baharu yang lebih kontemporari yang mampu mengembangkan dana
wakaf contohnya Sukuk Wakaf, Wakaf REITs, Saham Wakaf, Wakaf Dividen dan
sebagainya.

[Kurang jelas] Menerokai mekanisme pelaburan jangka panjang yang lain ke arah
mengoptimumkan penggemblengan aset wakaf tanpa mengharapkan bantuan dana lain
menerusi kaedah pelaburan yang strategik. Pelaburan yang dibuat juga tidak hanya
bertumpu kepada deposit atau peletakan tunai di mana-mana akaun pelaburan tetapi
boleh diterjemahkan kepada pelaburan hartanah, pertanian, perladangan dan lain-lain
yang bersesuaian.
