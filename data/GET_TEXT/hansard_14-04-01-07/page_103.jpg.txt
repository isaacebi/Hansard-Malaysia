DR.23.09.2021 95

Yang Berhormat Beaufort membangkitkan isu latihan kepada usahawan untuk
celik teknologi dan juga memanfaatkan media sosial sebagai platform perniagaan serta
bilangan usahawan yang terlibat dengan platform digital. Untuk pengetahuan Yang
Berhormat, ini merupakan satu agenda yang amat penting pada hari ini. Ini kerana kita
sedia maklum bahawa perniagaan melalui digital ini telah pun mendapat sambutan yang
cukup baik di kalangan usahawan-usahawan, terutamanya usahawan-usahawan
golongan muda.

Antara program yang dibuat untuk mencapai matlamat ini, kita telah pun
mengadakan program Online Onboarding Coaching Programme (E-Board) oleh INSKEN,
SUTRA Program oleh Bank Rakyat, ‘Zone entrepreneur — Program Penjana
Komuniti@SME Bank, Jom Ubah Minda Peniaga (JUMP) oleh PERNAS. Beberapa
program kita telah pun buat seperti contoh Online Onboarding Coaching Programme oleh
INSKEN mensasarkan untuk memperkukuhkan kemampuan usahawan tempatan dalam
penggunaan platform atau talian online melalui latihan dan bimbingan teknikal secara
intensif melalui atas talian selama empat bulan kepada usahawan berdasarkan kepada
platform Facebook, Instagram, YouTube, WhatsApp, Telegram, TikTok, Shopee dan
Lazada yang telah pun dipilih.

Di samping itu, program-program lain yang berkaitan juga telah pun kita
laksanakan seperti portal MyAssist MSME oleh SME Corp, platform Angsana Virtual Mall
oleh UDA Holdings dan beberapa program yang saya lihat begitu banyak yang disediakan.

Yang Berhormat Sik mengemukakan pertanyaan mengenai pendigitalan dalam
kalangan usahawan-usahawan termasuk peniaga digital.

Dato’ Hajah Azizah binti Mohd Dun [Beaufort]: Yang Berhormat Menteri.

Datuk Seri Panglima Abdul Azeez bin Abdul Rahim [Baling]: Yang Berhormat
Baling. Fasal online tadi.

Dato’ Hajah Azizah binti Mohd Dun [Beaufort]: Beaufort juga.

Datuk Seri Panglima Abdul Azeez bin Abdul Rahim [Baling]: Boleh tambah
sedikit? Terima kasih Tuan Yang di-Pertua, Yang Berhormat Menteri. Saya ada
cadangkan berkaitan dengan untuk membantu peniaga-peniaga online yang memerlukan
modal perniagaan start-up business dan sebagainya. Jadi, saya ada juga mencadangkan
memandangkan SME Corp di bawah kelolaan Yang Berhormat Menteri di kementerian
Yang Berhormat Menteri dan kita semua tahu dan sedar Human Resources Development
Fund di bawah Kementerian Sumber Manusia mempunyai wang begitu banyak.

Adakah boleh, saya dah cadangkan dalam perbahasan saya baru-baru ini untuk
digabungkan dengan SME Corp. Dana itu tidak perlu hendak cari daripada Kementerian
Kewangan hendak minta dana baharu. Human Resources Development Fund itu boleh
kita gabungkan dengan SME Corp untuk mencari anak-anak muda di seluruh negara yang
meniaga online. Yang Berhormat sendiri sebutkan tadi. Kita boleh integrate untuk
membantu anak-anak muda khususnya setelah pasca COVID-19 jadi endemik sekarang
ini. Jadi, kita boleh bantu mereka.

Adakah boleh dapat kita memikirkan pelaksanaan tersebut? Terima kasih Yang
Berhormat Menteri.

Tan Sri Noh bin Haji Omar: Terima kasih pandangan daripada...

Dato’ Hajah Azizah binti Mohd Dun [Beaufort]: Yang Berhormat Menteri,
pandangan daripada saya juga.

Tan Sri Noh bin Haji Omar: Yang Berhormat ya.

Dato’ Hajah Azizah binti Mohd Dun [Beaufort]: Beaufort. Ya, memang bagus
apa yang telah diberitahu oleh Yang Berhormat itu. Program-program dilaksanakan
melalui SME Bank dan lain-lain lagi agensi di bawah kementerian. Saya ingin tahu sama
ada sebab di setiap negeri ada agensi-agensi tersebut. Sama ada kementerian
melaksanakannya di setiap negeri yang ada dalam negara kita, terutama sekali macam di
Sabah dan Sarawak itu yang agak jauh. Ada yang melibatkan luar bandar lagi. Ramai
saya yakin anak-anak muda kita yang ingin terlibat di dalam bidang perniagaan ini. Apatah
