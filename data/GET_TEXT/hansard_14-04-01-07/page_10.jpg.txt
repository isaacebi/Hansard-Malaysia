2 DR.23.09.2021

dalam sistem GKP. Secara keseluruhannya, sejumlah RM6.08 bilion dimanfaatkan oleh
lebih 1 juta orang usahawan mikro melalui 4 siri bayaran GKP semenjak wabak COVID-
19 melanda negara.

Tuan Yang di-Pertua, bagi Institusi Kewangan Pembangunan atau IKP or DFI,
antara peranan utama mereka adalah bagi menyokong kelangsungan usahawan mikro
serta PKS, daripada segi memudah cara pembiayaan melalui pelbagai pakej pinjaman
mudah.

Malah Kementerian Kewangan baru-baru ini telah pun menyarankan IKP untuk
merangka penyelesaian yang lebih praktikal seperti penggunaan kriteria pembiayaan
yang kurang membebankan, supaya perniagaan dapat kembali pulih dan beroperasi
secepat mungkin. Susulan pembukaan lebih banyak sektor ekonomi dan sosial.

Setakat ini bagi menyokong inisiatif-inisiatif yang diumumkan oleh kerajaan,
terutamanya berkaitan usahawan mikro dan PKS- IKP seperti Bank Simpanan Nasional,
Bank Kerjasama Rakyat, Agro Bank, SME Bank telah melaksanakan pelbagai skim
pembiayaan melalui dana Bank Negara Malaysia di mana jumlah keseluruhannya RM8.1
bilion.

Melangkah ke hadapan, selain dari memudah cara pembiayaan bagi usahawan
mikro dan PKS, IKP juga perlu menekankan strategi mengutamakan pelaburan dan
pemberian pinjaman bagi menyokong usahawan mikro dan PKS yang terlibat dalam
inovasi di peringkat awal serta mereka yang sedang beralih ke arah operasi digital.

Tambahan lagi IKP juga perlu menumpukan usaha dalam menyokong usahawan
mikro dan PKS yang terlibat dalam sektor yang menekankan aspek kelestarian. Terima
kasih.

Tuan Yang di-Pertua: Soalan tambahan pertama. Silakan.

Dato’ Haji Mohd Fasiah bin Mohd Fakeh [Sabak Bernam]: Terima kasih Yang
Berhormat Menteri yang telah memberikan jawapan sebentar tadi.

Tahniah kepada kerajaan yang sentiasa prihatin kepada rakyat terutama kepada
peniaga-peniaga kecil dan sederhana.

Soalan tambahan saya, sejauh mana jumlah Geran Khas Prihatin yang telah
dikeluarkan, dan bilangan peniaga yang mendapat manfaat daripada GKP ini, dan syarat
kelayakan GKP terlalu ketat terutamanya bagi usahawan mikro. Bagaimanakah kerajaan
dapat membantu mempermudah proses permohonan ini? Sekian terima kasih.

Tuan Yang di-Pertua: Silakan Yang Berhormat Menteri.

Datuk Seri Utama Tengku Zafrul bin Tengku Abdul Aziz: Terima kasih Tuan
Yang di-Pertua. Yang Berhormat, setakat ini seperti saya sebut tadi, lebih 1 juta orang
usahawan mikro layak menerima GKP 4.0. Bagi negeri Yang Berhormat iaitu negeri
Selangor, hampir 196 ribu orang usahawan mikro telah mendapat manfaat daripada
bantuan GKP dengan peruntukkan sejumlah RM1.2 bilion.

01010

Kerajaan berharap agar bantuan langsung berterusan yang disalurkan ini akan
meringankan beban mereka, terutamanya yang masih terjejas ketika ini.

Untuk maklumat Ahli-ahli Yang Berhormat, syarat kelayakan GKP sedia ada
adalah seperti berikut. Pertama, pemohon mestilah berstatus warganegara Malaysia.
Kedua, bagi pemohon yang merupakan pengusaha mikro, jumlah jualan ataupun
perolehan tahunan mestilah kurang daripada RM300 ribu dan jumlah pekerja sepenuh
masa tidak melebihi 4 orang. Ini tidak termasuk pemilik dan berdaftar dengan pihak
berkuasa tempatan atau Suruhanjaya Syarikat Malaysia atau Lembaga Hasil Dalam
Negeri Malaysia sebelum atau pada 30 Jun 2021 dan masih aktif menjalankan perniagaan
semasa permohonan dibuat.

Ingin saya menekankan bahawa syarat kelayakan sedia ada adalah sangat
minimum, tidak terlalu ketat. Malah pada bulan Julai yang lalu, Kementerian Kewangan
telah membuka permohonan baharu GKP 4.0 kepada usahawan mikro yang tidak lulus
