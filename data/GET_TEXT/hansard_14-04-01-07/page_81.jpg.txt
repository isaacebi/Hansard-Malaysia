DR.23.09.2021 73

mengucapkan terima kasih kepada empat orang Ahli-ahli Yang Berhormat yang telah
mengemukakan isu berkaitan bidang kuasa Kementerian Perusahaan, Perladangan dan
Komoditi (KPPK) dalam sesi perbahasan Usul Menjunjung Kasih Titah Diraja di Dewan
yang mulia ini. Untuk penggulungan ini, saya akan memberikan makluman balas dan
penjelasan terhadap semua perkara-perkara yang telah dibangkitkan oleh Ahli-ahli Yang
Berhormat.

Isu pertama yang akan diperjelaskan berhubung pertanyaan Yang Berhormat Sik
adalah usaha meningkatkan penghasilan getah tempatan dan_ industri hiliran.
Kementerian menerusi Lembaga Getah Malaysia (LGM) giat melaksanakan usaha untuk
meningkatkan usaha untuk meningkatkan penghasilan getah tempatan menerusi
beberapa inisiatif dan program seperti berikut:

(i) menyediakan mekanisme sokongan  harga_ iaitu  insentif
pengeluaran getah (IPG). IPG menggalakkan pekebun kecil untuk
terus menoreh sewaktu harga rendah di pasaran dan
mengurangkan kesan kejatuhan harga getah kepada pendapatan
mereka. Pekebun kecil getah akan menerima insentif ke atas
setiap kilogram getah yang dikeluarkan apabila purata harga
bulanan getah berada di bawah paras harga pengaktifan (PHP)
yang ditetapkan iaitu RM2.50 sekilogram getah sekerap IPG
menjamin pekebun kecil mendapat hasil jualan getah sekurang-
kurangnya pada harga RM2.50 sekilogram. Untuk makluman
Dewan yang mulia, jumlah IPG yang telah disalurkan adalah
sebanyak RM436.11 juta sejak dilaksanakan pada September
2015 sehingga Julai 2021 dan ini telah memanfaatkan seramai
199,677 ribu orang pekebun kecil;

(ii) pelaksanaan Koridor Lateks Pantai Timur bertujuan meningkatkan
pengeluaran getah lateks negara di samping meningkatkan
pendapatan pekebun kecil getah;

(iii) melaksanakan program Transformasi Perusahaan Getah Negara
(TARGET) bertujuan untuk meningkatkan pengeluaran getah dan
pendapatan pekebun kecil menerusi penglibatan di dalam koperasi
menghasilkan getah  krip. Penglibatan koperasi dalam
menghasilkan getah secara berkelompok dan _ melahirkan
usahawan baru. Menghasilkan produk nilai tambah seperti getah
krip untuk dipasarkan terus kepada pengilang pemproses getah
atau dieksport.

(iv) mengenal pasti sekor pembuatan lain yang berpotensi untuk
dibangunkan seperti sektor tayar yang mempunyai nilai pasaran
besar serta dapat memberi kesan yang positif kepada rantaian nilai
industri;

(v) memberikan sokongan R&D dan khidmat nasihat teknikal kepada
industri hiliran seperti lebih berdaya maju dan dapat menyumbang
kepada nilai eksport negara; dan

(vi) mengukuhkan kerjasama serantau menerusi Indonesia-Malaysia-
Thailand Growth Triangle (IMT-GT) Bandar Getah untuk
merancangkan kerjasama pembangunan sektor hiliran bandar
getah di antara tiga buah negara.

Seterusnya, Yang Berhormat Sik juga membangkitkan isu berkaitan usaha
kementerian dalam melaksanakan semak dan imbang harga getah secara holistik supaya
para penoreh getah mendapat hasil pendapatan yang lebih baik.

Untuk makluman Yang Berhormat, kementerian sentiasa melaksanakan semak
dan imbang ke atas harga getah melalui beberapa kaedah seperti penggunaan sistem
RRIMniaga. Tujuan penggunaan sistem ini adalah untuk merekodkan urus niaga getah
oleh pelesen, memudahkan proses pembelian getah iaitu proses penyediaan resit,
penyediaan laporan jual beli dan permohonan IPG dapat dijana secara automatik.
