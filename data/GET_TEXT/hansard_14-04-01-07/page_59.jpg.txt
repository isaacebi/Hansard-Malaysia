DR.23.09.2021 51

Tuan Yang di-Pertua, saya terus kepada perkara yang telah dibangkitkan oleh
Yang Berhormat dari kawasan Pontian. Saya hendak mengucapkan terima kasihlah,
walaupun Yang Berhormat Pontian belum masuk lagi ini, kerana Yang Berhormat Pontian
telah pun membangkitkan tentang peruntukan tahun 2021 Kementerian Perpaduan
Negara yang kecil.

Memanglah kalau dibandingkan di antara semua kementerian, Tuan Yang di-
Pertua, kitalah kementerian yang paling sedikit dapat peruntukan. Akan tetapi, pada tahun
itu belum ada lagi perancangan-perancangan yang mantap. Kita sudah selesai
perancangan mantap dan saya haraplah mungkin pihak kerajaan terutama Kementerian
Kewangan dapat mendengar rayuan yang telah pun diberikan oleh Yang Berhormat
Pontian untuk menambahkan peruntukan kepada kementerian saya supaya kita dapat
melaksanakan segala perkara yang telah pun saya sebutkan tadi. Yang Berhormat Hulu
Langat telah membangkitkan tiga perkara. Nampaknya tidak ada.

01440
Timbalan Yang di-Pertua [Dato’ Mohd Rashid Hasnon]: Tidak ada.

Datuk Halimah binti Mohamed Sadique: Saya akan hantar jawapan secara
bertulis Tuan Yang di-Pertua kepada Yang Berhormat Hulu Langat.

Timbalan Yang di-Pertua [Dato’ Mohd Rashid Hasnon]: Baik.

Datuk Halimah binti Mohamed Sadique: Kepada Yang Berhormat Tampin,
terima kasihlah Yang Berhormat Tampin. Dari hari itu, setiap kali mesti membangkitkan
soal berkaitan dengan penggubalan Akta Keharmonian. Selepas ini, tanyalah soalan yang
lain ya. Ini asyik ini sahaja selalu. Aku sudah boleh hafal jawapannya.

Datuk Dr. Hasan bin Bahrom [Tampin]: Ambo’!

Datuk Halimah binti Mohamed Sadique: Terima kasih kepada Yang Berhormat
Tampin. Saya ingin memaklumkan kepada Yang Berhormat Tampin bahawa
Perlembagaan Persekutuan telah pun memperuntukkan semua orang sama di sisi
undang-undang dan berhak mendapat perlindungan sama rata dan adil. Diskriminasi
terhadap warganegara tidak boleh diamalkan sama sekali dengan atas alasan agama, ras
keturunan, warna kulit, tempat lahir ataupun jantina.

Jadi, saya juga ingin memaklumkan kepada Yang Berhormat Tampin bahawa
undang-undang sedia ada telah memadai, Yang Berhormat. Kepada sesiapa yang
sengaja mencetuskan atau mengeluarkan sebarang kenyataan yang sengaja mahu
menggugat perpaduan dan keharmonian rakyat boleh disiasat dan didakwa di bawah
akta-akta sedia ada, iaitu yang pertama seksyen 233 Akta Komunikasi dan Multimedia
1998 di bawah Akta 588, iaitu kesalahan penggunaan tidak wajar kemudahan rangkaian
atau perkhidmatan rangkaian.

Kedua, di bawah seksyen 506 Kanun Keseksaan akta 574, iaitu kesalahan
menakutkan secara jenayah. Ketiga di bawah seksyen 505 Kanun Keseksaan akta 574,
iaitu kesalahan mengeluarkan kenyataan-kenyataan yang boleh mendatangkan khianat
awam dan seterusnya di bawah seksyen 504 Kanun Keseksaan akta 574, iaitu kesalahan
dengan sengaja mengaibkan dengan niat hendak membangkitkan pecah keamanan.
Terakhir di bawah subseksyen 4(1) Akta Hasutan 1948 iaitu akta 15 kesalahan
menghasut.

Maka kerana itu Yang Berhormat Tampin, saya ingin memaklumkan bahawa tiada
keperluan untuk kerajaan menggubal satu lagi rang undang-undang baru seperti yang
dicadangkan oleh Yang Berhormat. Tuan Yang di-Pertua, seterusnya Ahli Parlimen...

Tuan Sanisvara Nethaji Rayer a/l Rajaji [Jelutong]: [Bangun]
Datuk Halimah binti Mohamed Sadique: Ya, sila Yang Berhormat.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
saya juga telah dengar perbahasan Yang Berhormat. Saya bangun di Dewan yang mulia
ini untuk merakamkan ucapan terima kasih atas pengagihan bantuan makanan MITRA
