104 DR.23.09.2021

Tuan Yang di-Pertua: Masa 10 minit? Banyak itu.

Dato’ Seri Dr. Shahidan bin Kassim: Ya, agak banyak sedikit tetapi terdapat
juga kawan-kawan yang di luar wilayah juga ingin bertanya-tanya.

Tuan Syed Saddiq bin Syed Abdul Rahman [Muar]: Sedikit sahaja.
Dato’ Seri Dr. Shahidan bin Kassim: Sedikit boleh.

Tuan Syed Saddiq bin Syed Abdul Rahman [Muar]: Yang Berhormat Menteri,
30 saat. Saya ingin menjemput Yang Berhormat Menteri untuk turun padang berbasikal
dengan saya supaya saya boleh tunjukkan jalan-jalan bike lane yang perlu dinaiktaraf dan
pada masa yang sama potensi untuk bangunkan bike lane yang baru kerana di Wilayah
Kuala Lumpur ini potensi for activity cycling in a city itu agak besar.

Saya ingat Yang Berhormat Menteri pun mesti tahu ada banyak tempat Mayor’s
Hill dan kawasan-kawasan lain. Cuma kalau Yang Berhormat Menteri sudi untuk bersama,
saya akan tunjuk Yang Berhormat Menteri dan saya sangat yakin banyak komuniti cycling
ini akan terhutang budi kepada Yang Berhormat Menteri. Terima kasih.

Tuan Yang di-Pertua: Yang Berhormat patut jemput nantilah.
Dato’ Seri Dr. Shahidan bin Kassim: Ya, kawasan laluan basikal sedang...

Tuan Yang di-Pertua: Yang Berhormat, saya bagi 10 minit sahaja. So, 6.18
habis.

Dato’ Seri Dr. Shahidan bin Kassim: Arahan Tuan Yang di-Pertua yang
bijaksana dan dahsyat ini akan dipatuhi ya. [Tepuk]

Berhubung dengan cadangan Yang Berhormat naik basikal, saya bersetuju, tidak
ada masalah. Malah laluan basikal sejarak 30 kilometer sedang diusahakan dan oleh
sebab jalan tersebut overlap dengan pejalan kaki maka saya menjemput Yang Berhormat
berjalan kaki, dengan berjalan kaki kita akan nampak lebih banyak tempat. [Dewan
ketawa] Saya akan berjalan kaki satu hari 10 kilometer. Jadi Yang Berhormat boleh ikut.
Kalau saya gagal buat pagi, saya buat petang, kalau gagal petang, saya buat malam.
Akan tetapi tentang berjalan tetap berjalan dan laluan terbaru saya kini ialah Wilayah
Persekutuan ya.

Okey, Yang Berhormat Segambut minta menyegerakan pembinaan klinik
kesihatan di Segambut. Merujuk kepada permohonan Yang Berhormat Segambut kepada
Datuk Bandar dan Pengarah Tanah dan Galian Wilayah Persekutuan meminta supaya
klinik kesihatan di Segambut diberi kebenaran menggunakan dewan kosong yang terletak
bersebelahan sebagai tempat mengendalikan dan melawan pandemik. Untuk makluman,
tapak dewan tersebut memang merupakan tanah kerajaan iaitu Lot 53723 dan juga 56040.

01810

Buat masa ini, DBKL dan PTG telah memulakan perbincangan dengan
Kementerian Kesihatan Malaysia bagi menasihati kementerian tersebut untuk membuat
permohonan secara rasmi kepada PTG Wilayah Persekutuan bagi membolehkan
pertimbangan selanjutnya dilaksanakan.

Mengenai pemakluman Yang Berhormat Segambut dalam Dewan ini bagi
menyegerakan pembinaan klinik di satu tapak di Bandar Manjalara, pihak Kementerian
Kesihatan Malaysia sedang berusaha dengan Jabatan Ketua Pengarah dan Galian Kuala
Lumpur selaku pemilik bagi membangunkan klinik kesihatan di tapak yang berkenaan.
Jadi, sudah tidak ada masalah ya.

Kemudian, Yang Berhormat Dungun telah menyentuh mengenai bantuan segera
kepada anak-anak gelandangan. Untuk makluman Yang Berhormat Dungun, adalah
dianggarkan lebih kurang 700 orang gelandangan di Bandar raya Kuala Lumpur.
Sepanjang tahun ini, menurut Yayasan Kebajikan Negara, sebanyak tiga keluarga
gelandangan yang mempunyai anak-anak telah diselamatkan. Di dalam hal ini, bantuan
kepada kanak-kanak gelandangan yang telah diselamatkan adalah agihan bantuan
keperluan seperti makanan, pakaian dan kit kebersihan, kemudahan kesihatan dan
pendidikan, penempatan di pusat-pusat perlindungan yang bersesuaian.
