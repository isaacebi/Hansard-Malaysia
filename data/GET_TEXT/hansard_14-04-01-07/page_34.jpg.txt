26 DR.23.09.2021

PKSK merangkumi tiga komponen iaitu kecerdasan insaniah 20 peratus,
kecerdasan intelektual 70 peratus dan artikulasi penulisan 10 peratus. Secara
keseluruhan, PKSK adalah untuk menilai potensi murid secara menyeluruh dengan
mengenal pasti percambahan idea tahap kreativiti, hujahan serta kecenderungan murid
dalam satu bidang.

Pendekatan ini memberi ruang dan peluang yang sama kepada semua calon
tanpa mengira latar belakang sosioekonomi mereka kerana fokus yang diberikan tidak
hanya kepada prestasi akademi semata-mata.

Untuk makluman Ahli Yang Berhormat dan Dewan yang mulia ini. KPM sedang
merangka dasar yang lebih komprehensif dan menyeluruh bagi memperkukuhkan
pendekatan pengambilan murid ke SBP dengan memberikan keutamaan kepada murid
berpotensi dalam kalangan keluarga yang kurang berkemampuan.

Ini adalah selaras dengan usaha KPM untuk menyediakan akses pendidikan yang
berkualiti dan saksama kepada murid B40. Sekian, terima kasih.

Timbalan Yang di-Pertua [Dato' Mohd Rashid Hasnon]: Soalan tambahan
pertama silakan Yang Berhormat Simpang Renggam.

Dr. Maszlee bin Malik [Simpang Renggam]: Terima kasih Tuan Yang di-Pertua.
Terima kasih Yang Berhormat Timbalan Menteri dengan jawapan yang panjang lebar
walaupun yang kita tanya pendek sahaja. Nampaknya hari ini semua meleret-leret Yang
Berhormat Menteri jawapannya.

Saya bertanyakan berkaitan dengan polisi B40 apakah diteruskan ataupun tidak
kerana kita linat di Dewan yang mulia ini telah dimaklumkan hampir 600,000 rakyat
Malaysia daripada golongan M40 kini telah jatuh kepada kategori B40, dampak wabak
COVID-19.

Maka dalam keadaan banyak keluarga di seluruh negara yang sedang bergelut
dengan keadaan kemiskinan dan keadaan yang begitu ketara cabarannya, apakah
kerajaan, Kementerian Pendidikan Malaysia bercadang untuk meneruskan Program
Sarapan Pagi Percuma kepada anak-anak sekolah seperti mana yang pernah cuba
dilakukan pada tahun 2020.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Simpang Renggam.

Dr. Maszlee bin Malik [Simpang Renggam]: Hakikatnya kini, B40 telah
meningkat menjadi hampir B50, terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Timbalan Menteri.

Timbalan Menteri Pendidikan II [Datuk Mohamad bin Alamin]: Terima kasih
soalan tambahan yang agak panjang lebar juga ya.

Untuk makluman kepada Yang Berhormat Simpang Renggam, kerajaan akan
meneruskan polisi ini dan kita akan teruskan. Kita lihat daripada trend tahun ke tahun
Yang Berhormat ada peningkatan dari segi pengambilan daripada kalangan keluarga B40.
Ini yang diterima masuk dalam SBP.

Soalan tambahan kedua yang disebutkan tadi soal sarapan dan bentuk bantuan-
bantuan. Untuk makluman Yang Berhormat Simpang Renggam, kerajaan telah
memperuntukkan sebanyak RM5 juta kepada SBP khusus untuk murid-murid kalangan
B40 ini. Kita berikan mereka bantuan-bantuan khusus, yang berjaya masuk kita akan
berikan mereka bantuan khusus. Jadi, ini antara...

Dr. Maszlee bin Malik [Simpang Renggam]: Yang Berhormat Menteri, dia
Program Sarapan Pagi kepada semua murid sekolah bukan SBP semata-mata.

Datuk Mohamad bin Alamin: Ya, saya faham, sarapan pagi dan termasuk juga
bantuan-bantuan makan ini kita akan bagi kita subsidised juga.
