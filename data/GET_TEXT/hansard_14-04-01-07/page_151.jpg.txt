DR.23.09.2021 143

Puan Isnaraissah Munirah binti Majilis @ Fakharudy [Kota Belud]: Kota
Belud.

Dato’ Sri Dr. Haji Wan Junaidi bin Tuanku Jaafar: Tuan Yang di-Pertua, kalau
saya dibenarkan membaca tadi tidak banyak gangguan saya mungkin boleh habiskan
semua itu.

Tuan Yang di-Pertua: Ya, tidak apa, yang lain itu tolong bagi secara bertulis.

Dato’ Sri Dr. Haji Wan Junaidi bin Tuanku Jaafar: Akan tetapi oleh sebab
banyak sangat gangguan dan semua bawa soalan-soalan yang baru jadi the train of
thought saya habis bercelaru.

Tuan Yang di-Pertua: Boleh tak habiskan sekarang dan semuanya diberi
jawapan secara bertulis?

Dato’ Sri Dr. Haji Wan Junaidi bin Tuanku Jaafar: Jadi, kalau saya boleh diberi
laluan untuk memberi jawapan secara bertulis insya-Allah saya akan bagi. Saya akan
keluarkan semua ini dan beri kepada Yang Berhormat untuk menjawab.

Tuan Yang di-Pertua: Okey, okey terima kasih.

Puan Isnaraissah Munirah binti Majilis @ Fakharudy [Kota Belud]: Yang
Berhormat Menteri, Yang Berhormat Menteri...

Tuan Yang di-Pertua: Terima kasih Yang Berhormat Menteri. Seterusnya saya
ingin menjemput Yang Berhormat Menteri di Jabatan Perdana Menteri Hal Ehwal Agama
15 minit. Terima kasih.

8.41 mlm.

Menteri di Jabatan Perdana Menteri (Hal Ehwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh. Alhamdulillah thumma
alhamdulillah. Tuan Yang di-Pertua, saya mulakan penggulungan saya dengan firman
Allah SWT di dalam Surah Ar-Rum ayat 22. [Membaca sepotong ayat Al-Quran] “Di antara
tanda-tanda yang membuktikan kekuasaan-Nya dan kebijaksanaan-Nya ialah kejadian
langit dan bumi dan perbezaan bahasa kamu dan warna kulit kamu. Sesungguhnya yang
demikian itu mengandungi keterangan bagi orang-orang yang berpengetahuan”.

Ayat ini menjelaskan bahawa antara bukti kekuasaan Allah ialah menciptakan
manusia daripada pelbagai bangsa dan bahasa. Kepelbagaian bangsa merupakan sunah
dalam pembinaan masyarakat yang membolehkan tamadun dibina berdasarkan kekuatan
bangsa-bangsa yang ada di dalam sesebuah negara.

Tuan Yang di-Pertua, suka saya nyatakan dan hendak memberi sedikit maklum
balas kepada kenyataan Yang Berhormat Timbalan Menteri Perdagangan Dalam Negeri
dan Hal Ehwal Pengguna berhubung jawapan bagi soalan tambahan dari Yang Berhormat
Pontian dan Yang Berhormat Simpang Renggam semasa Sesi Pertanyaan Jawab Lisan
22 September 2021 mengenai peranan JAKIM dalam pensijilan halal Malaysia bagi
mengelakkan berlakunya salah faham di kalangan masyarakat.

Untuk makluman Ahli Yang Berhormat, bagi tujuan pengesanan halal JAKIM tidak
membangunkan alat pengesanan status halal. Walau bagaimanapun JAKIM ada
membangunkan kaedah analisis bagi mengesan bahan-bahan yang tidak halal meliputi
produk makanan dan produk bukan makanan melalui Pusat Analisis Halal atau Malaysia
Halal Analysis Centre.

Tuan Yang di-Pertua, terlebih dahulu saya ingin mengucapkan setinggi
penghargaan dan terima kasih kepada 14 orang Ahli Yang Berhormat yang telah
membangkitkan isu yang berkaitan dengan hal ehwal Islam semasa perbahasan Titah
Diraja. Bagi memudahkan penggulungan, saya akan memberikan penjelasan ke atas isu-
isu yang disoal, dicadangkan dan dibangkitkan oleh Ahli Yang Berhormat sama ada
secara umum ataupun secara khusus, secara langsung atau tidak langsung berdasarkan
tiga isu utama:

(i) pelaksanaan solat dan aktiviti masjid;
