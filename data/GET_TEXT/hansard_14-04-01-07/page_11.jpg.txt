DR.23.09.2021 3

GKP sebelum ini. Kerajaan juga telah membuka untuk permohonan baharu sebanyak 4
kali, iaitu PKS mikro perlu mendaftar sebelum 31 Disember 2019 untuk GKP 1.0, 31 Ogos
2020 bagi GKP 2.0, 28 Februari 2021 bagi GKP 3.0 dan 30 Jun 2021 bagi GKP 4.0.

Data penerima bantuan GKP adalah berdasarkan data terkini pendaftaran SSM,
PBT dan juga LHDN. Penerima yang layak untuk menerima bantuan GKP 4.0 adalah
melibatkan penerima yang sedia ada, GKP 1, 2, 3 yang berstatus lulus dan berjaya kredit
serta penerima baharu GKP 4.0. Syarat-syarat ini telah dikenakan Yang Berhormat,
adalah bagi memastikan tiada ketirisan serta usahawan mikro yang betul-betul layak
mendapat bantuan bagi menghadapi cabaran COVID-19. Sekian terima kasih.

Tuan Yang di-Pertua: Terima kasih. Yang Berhormat Bukit Bintang.

Tuan Fong Kui Lun [Bukit Bintang]: Terima kasih Tuan Yang di-Pertua. Saya
ingin tahu macam mana Geran Khas Prihatin dan bantuan bank pembangunan telah
disalurkan kepada pengusaha kecil bandar kerana jarang peniaga mikro bandar
menerima bantuan. Minta penjelasan.

Datuk Seri Utama Tengku Zafrul bin Tengku Abdul Aziz: Maaf, Yang
Berhormat. Tidak berapa dengar tadi.

Tuan Yang di-Pertua: Kurang jelas. Yang Berhormat Bukit Bintang boleh tolong
ulang soalan?

Datuk Seri Utama Tengku Zafrul bin Tengku Abdul Aziz: Minta maaf, tadi
kurang dengar.

Tuan Yang di-Pertua: Kurang jelas.

Tuan Fong Kui Lun [Bukit Bintang]: Sejauh mana Geran Khas Prihatin dan
bantuan Bank Pembangunan telah disalurkan kepada pengusaha kecil dalam bandar
kerana jarang kedengaran golongan peniaga mikro bandar menerima bantuan ini. Terima
kasih.

Tuan Yang di-Pertua: Sejauh mana ia telah disalurkan.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Bukit Bintang. Bagi Geran Khas Prihatin seperti saya sebut tadi lebih 1 juta
orang peniaga PKS mikro yang telah mendapat. Daripada segi datanya kita melihat
kepada data yang kita dapat daripada PBT, SSM dan juga LHDN. Di mana saya akan
berkongsi dengan Yang Berhormat Bukit Bintang secara lebih terperinci untuk peringkat
negeri dan juga bandar, berapa yang mereka dapat daripada Geran Khas Prihatin.

Cuma kalau daripada segi banking sektor ini yang dibangkitkan juga oleh Yang
Berhormat Bukit Bintang, kebanyakan IKP-IKP ini yang membantu adalah bank kerajaan
DFI (Development financial Institution) menerusi terutamanya Bank Simpanan Nasional,
Bank Kerjasama Rakyat atau pun Bank Rakyat dan juga SME Bank. Ingin saya menyebut
tadi lebih kurang RM8.1 bilion peruntukan untuk golongan PKS dan juga PKS mikro
daripada IKP ataupun DFI, Yang Berhormat. Terima kasih.

Tuan Yang di-Pertua: Terima kasih. Seterusnya saya ingin menjemput Tuan Sim
Tze Tzin untuk soalan seterusnya.

2. Tuan Sim Tze Tzin [Bayan Baru] minta Menteri Kanan Pendidikan menyatakan
penjelasan kepada pihak sekolah dan ibu bapa yang sedang keliru bagaimana
melaksanakan pembukaan sekolah secara penggiliran 50 peratus PdP bersemuka dan 50
peratus PdPR. Jelaskan apakah perincian perlaksanaan dan bagaimanakah seorang
cikgu mengajar PdP Bersemuka dan online PdPR pada masa yang sama.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Tuan Yang di-Pertua. Mengambil kira situasi semasa, termasuk kadar vaksinasi dalam
kalangan guru, anggota kumpulan pelaksana dan pekerja perkhidmatan sokongan serta
pandangan Kementerian Kesihatan Malaysia (KKM) dan Majlis Keselamatan Negara
(MKN), Kementerian Pendidikan telah mengumumkan bahawa sekolah akan dibuka untuk
