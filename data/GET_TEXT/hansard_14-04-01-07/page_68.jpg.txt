60 DR.23.09.2021

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kuala Langat.

Tuan Lim Lip Eng [Kepong]: Yang Berhormat Menteri, saya hendak sambung
Yang Berhormat Menteri. Saya hendak sambung. Tadi kami menyentuh kos belanja
buatan vaksin ini Malaysia sendiri. Pagi ini saya dengar berita, Presiden Amerika Syarikat
Joe Biden, dia kata Amerika Syarikat sanggup memberi vaksin Pfizer yang percuma
kepada negara yang memerlukan. Jadi, mengapa kita hendak buang duit untuk mencipta
vaksin sendiri sedangkan ada negara-negara maju yang sanggup memberi kepada kita?
Terima kasih.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
satu sahaja. Saya ada satu soalan yang ditanya kepada sayalah oleh rakyat di kawasan
saya. Kenapa kita memberikan tiga jenis vaksin, Pfizer, AZ dan Sinovac? Rakyat sekarang
celik, dapat baca dan mengetahui bahawa Sinovac hanya kononnya mempunyai 60
peratus yang boleh melindungi rakyat. Manakala AZ lebih kurang 80 peratus dan Pfizer
lebih 90 peratus. Soalan yang dilontarkan kepada saya adalah kenapakah wakil rakyat
mendapat Pfizer, rakyat di luar biasa sana dapat Sinovac?

Cadangan saya adalah wang yang digunakan untuk kita mengkaji vaksin baharu,
kerajaan sekarang guna untuk membeli Pfizer untuk semua. Give the best to our citizens,
berikan yang terbaik. Semua rakyat Malaysia wajib, wajar diberikan Pfizer kerana kita
perlu jawab soalan, kenapakah ada yang dapat Sinovac, ada yang dapat Pfizer, ada dapat
AZ? Wakil Rakyat diberikan Pfizer. Soalan ini ditanya oleh rakyat di kawasan saya, why it
is you have been given Pfizer? Why is it that |am getting Sinovac? Boleh Yang Berhormat
Menteri memberi penjelasan perkara ini?

Timbalan Yang di-Pertua [Dato' Mohd Rashid Hasnon]: Baik Yang Berhormat
Jelutong.

Tuan Sanisvara Nethaji Rayer a/l Rajaji [Jelutong]: Kalau kerajaan kita boleh
dapatkan Pfizer untuk semua rakyat termasuklah pelajar-pelajar sekarang. Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri.

Dato’ Seri Dr. Adham bin Baba: Terima kasih Yang Berhormat Kepong. Terima
kasih atas pandangan bahawa kita patut mengalihkan bajet untuk membuat vaksin
kepada perkara lain. Kita mesti dalam sains teknologi termaju. Saya ada data di sini Yang
Berhormat Kepong. Kita telah pun membangunkan vaksin ya, tetapi bukan dalam untuk
human, untuk animal sejak dari Rancangan Malaysia Kesembilan dahulu dan kerajaan
telah memperuntukkan RM55 juta untuk pembangunan pelbagai vaksin. Human belum
lagi, tetapi untuk animal. Jadi, apa salah kita membangunkan vaksin untuk human.

Saya ada satu vaksin yang sedang dibangunkan sekarang untuk masuk ke fasa
klinikal pertama, 1A iaitu vaksin kolera. Vaksin kolera ini adalah satu vaksin pertama yang
akan kita cipta dan boleh digunakan di negara kita. Itu yang saya katakan 2024 ya. Untuk
vaksin COVID-19, kita perlu melihat kepada platform bagaimana kita hendak gunakan
pembangunannya, sama ada menggunakan kaedah lama iaitu menggunakan inactivated
virus ataupun live-attenuated virus dan yang terkini ialah teknologi mRNA yang digunakan
oleh Pfizer seperti mana yang diberitahu oleh Yang Berhormat Jelutong.

Jadi kalau kita lihat kepada kemampuan negara kita untuk membangunkan vaksin
Yang Berhormat Kepong, kita ada saintis-saintis sekarang ini yang dah...

Tuan Sanisvara Nethaji Rayer a/l Rajaji [Jelutong]: Yang Berhormat Menteri.
Dato’ Seri Dr. Adham bin Baba: Ya.

Tuan Sanisvara Nethaji Rayer a/l Rajaji [Jelutong]: Adakah Yang Berhormat
Menteri sebut tadi vaksin kolera?

Dato’ Seri Dr. Adham bin Baba: Ya.

Tuan Sanisvara Nethaji Rayer a/l Rajaji [Jelutong]: Vaksin kolera untuk
penyakit-penyakit untuk COVID-19?
