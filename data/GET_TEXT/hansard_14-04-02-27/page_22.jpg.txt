12 DR.08.12.2021

yang berkaitan dengan dasar. Ini tidak mungkin saya boleh jawab di dalam Parlimen ini.
Daripada segi untuk memastikan bahawa masyarakat Orang Asili ini lebih jauh ke depan,
kita telah banyak inisiatif yang kita lakukan setakat ini yang bermula beberapa tahun ini.
dan telah nampak perubahan-perubahan yang telah berlaku di Kementerian
Pembangunan Luar Bandar di bawah JAKOA ini sendiri.

Akan tetapi untuk perkara itu, kita perlu dapat penelitian daripada segi
Perlembagaan dan sebagainya. Jadi, terima kasih kepada Yang Berhormat Pasir Gudang
yang mencadangkan dan kita akan teliti dalam perkara itu untuk merubah sesuatu perkara
perlembagaan ini. Terima kasih Yang Berhormat Pasir Gudang.

Tuan Kesavan a/l Subramaniam [Sungai Siput]: Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Soalan tambahan
ketiga, saya jemput Yang Berhormat Sungai Siput.

Tuan Kesavan a/l Subramaniam [Sungai Siput]: Terima kasih Tuan Yang di-
Pertua. Dalam Rancangan Malaysia Ke-12, kesejahteraan masyarakat Orang Asli akan
dipertingkatkan bagi memastikan komuniti ini boleh menikmati pembangunan
sosioekonomi negara dengan lebih bermakna. Buat masa ini kemiskinan dalam kalangan
Orang Asli adalah 33.6 peratus malah tahap pendidikan yang rendah telah mengurangkan
mobiliti sosial dan kebolehpasaran kaum ini.

Soalan saya, apakah Pelan Pembangunan Masyarakat Orang Asli meningkatkan
pembangunan sosioekonomi kaum ini? Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sungai Siput. Sila Yang Berhormat Timbalan Menteri.

Dato’ Sri Haji Abdul Rahman bin Mohamad: Terima kasih Tuan Yang di-Pertua
dan terima kasih Yang Berhormat Sungai Siput. Oleh sebab itu, daripada segi awalan
jawapan saya, boleh dikatakan persoalan yang dibangkitkan oleh Yang Berhormat Sungai
Siput agak menyeluruh.

Jadi, sebab itu perancangan kita sebagaimana yang saya nyatakan tadi di bawah
Program Lima Fokus Utama yang tidak perlu saya sebutkan lagi. Kita semua tahu bahawa
kalau keluarga kita sendiri pun bahawa kalau kita hendak membangunkan diri dan
keluarga kita sendiri, saya berpendapat bahawa kita kena membangun daripada segi
pendidikan. Ini bermakna, kita fokus kepada pendidikan sebab itu kita letakkan lima teras
utama.

Kalau pendidikan ini dapat kita merubah kepada masyarakat Orang Asli selain
daripada pembangunan infra dan daripada segi pembangunan lain-lain, sudah pasti saya
percaya dalam jangka masa beberapa dekad ini kita mungkin boleh membangunkan
Orang Asli, pertamanya melalui pendidikan.

Kemudian daripada segi pendidikan, selepas itu barulah yang saya nyatakan tadi
latihan-latihan yang juga tidak perlu saya sebutkan lagi daripada segi untuk kita membantu
masyarakat Orang Asli ini tidak jauh ketinggalan daripada kita yang di luar ini. Jadi terima
kasih kepada Yang Berhormat yang sentiasa prihatin. Saya tahu Sungai Siput merupakan
salah satu kawasan Orang Asli yang agak membangun sedikit daripada tempat lain. Kita
tahu sebenarnya. Terima kasih Yang Berhormat Sungai Siput.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya, saya menjemput Yang
Berhormat Johor Bahru.

8. Tuan Akmal Nasrullah bin Mohd. Nasir [Johor Bahru] minta Menteri
Perumahan dan Kerajaan Tempatan menyatakan langkah yang diambil bagi memastikan
proses penyelenggaraan dilaksanakan mengikut jadual khususnya di rumah-rumah kos
rendah dan Projek Perumahan Rakyat (PPR) bagi memastikan keselamatan dan
keselesaan penduduk.
