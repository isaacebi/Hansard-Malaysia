28 DR.08.12.2021

[Dato’ Sri Azalina Othman Said [Pengerang] mempengerusikan Jawatankuasa]

Jadi, saya harap dua perkara ini— kerana 5G ini dia mengaitkan banyak isu.
Ketelusan, kaedah mengurus perniagaan cara lama, dia balik kepada kaedah lama,
tindakan kerajaan tanpa ketelusan, tanpa kos yang jelas semuanya dirahsiakan. Itu yang
pertama. Keduanya ialah masalah penerangan dan komunikasi ini. Apakah di dalam
keadaan sekarang dengan media sosial yang lebih luas, kita ada satu pihak yang dikuasai
oleh kerajaan yang terhad dengan captive mind, pemikiran usang lama yang anggap
media ini— seperti mana George Orwell ini, kisah ini, maknanya dia boleh kontrol dengan
propaganda. Malaysia mesti matang sebagai suatu negara demokrasi yang menghormati
prinsip kebebasan dan keadilan. Terima kasih.

Tuan Pengerusi [Dato’ Sri Azalina Othman Said]: Terima kasih Yang
Berhormat. Sekarang saya jemput Yang Berhormat Kota Samarahan.

11.42 pg.

Puan Rubiah binti Wang [Kota Samarahan]: Bismillahi Rahmani Rahim.
Assalamualaikum warahmatullahi wabarakatuh. Tuan Pengerusi, terima kasih diucapkan
kepada Tuan Pengerusi kerana memberi ruang untuk saya sama-sama_ berbahas
mengenai Belanjawan 2022 peringkat jawatankuasa Kementerian Komunikasi dan
Multimedia Malaysia.

Tuan Pengerusi, saya ingin mulakan dengan menyentuh Butiran 030400 —
Perlindungan Data Peribadi (JPDP). Saya mohon penjelasan daripada Yang Berhormat
Menteri mengenai situasi masa kini yang melibatkan dakwaan berlakunya kebocoran data
peribadi melibatkan seramai kira-kira empat juta penduduk sebagaimana yang telah
disahkan oleh Polis Diraja Malaysia pada 28 September yang lalu.

Perlindungan data peribadi ini sangat penting terutamanya melibatkan data-data
berkaitan perbankan dan kewangan yang kita khuatir kebocoran maklumat ini akan
menyebabkan lebih ramai menjadi mangsa kepada penipuan skim-skim dalam kalangan
mereka yang berusia dan juga pesara-pesara kerajaan serta swasta yang rata-ratanya
dilaporkan baru-baru ini menjadi mangsa kepada jenayah ini.

Tuan Pengerusi, seterusnya saya ingin menyentuh Butiran 31000 — Projek Jalur
Lebar di bawah Maksud Pembangunan 47 mengenai menara komunikasi yang
dibangunkan di negeri Sarawak. Pertama sekali, saya ingin mengucapkan terima kasih
kepada kementerian yang telah pun menyediakan perkhidmatan sebanyak 742 menara
komunikasi yang telah didirikan di negeri Sarawak. Sehingga kini, masih banyak menara-
menara yang telah siap dibina tetapi tidak beroperasi. Misalannya di kawasan saya di
Asajaya yang masih menyaksikan menara-menara ini kekal kosong dan tidak memberikan
apa-apa manfaat kepada penduduk kawasan setempat.

Oleh itu, saya ingin hendak sekali lagi bertanya kepada pihak kementerian,
apakah pelan tindakan ataupun usaha yang dilaksanakan oleh kementerian untuk
mempercepatkan sistem perkhidmatan komunikasi ini supaya ia dapat memberi
kemudahan kepada penduduk khususnya di luar bandar?

Selain daripada itu, saya hendak mencadangkan kepada kementerian di bawah
projek jalur lebar ini untuk mengetengahkan pemasangan talian tetap menggunakan
gentian optik bagi membolehkan kawasan-kawasan di sekitar Kota Samarahan dapat
menikmati perhubungan komunikasi yang lebih mampan khasnya di kawasan sekolah-
sekolah yang kini ke arah pendigitalan pendidikan pasca era COVID-19. Terima kasih
Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Lembah
Pantai.
