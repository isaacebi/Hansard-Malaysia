96 DR.08.12.2021

Jadi, dalam masa yang sama, saya minta juga supaya dapat menyokong
program-program kementerian yang sekarang ini kita hendak membantu wanita. Ramai
yang terjejas. Bukan sahaja wanita, saya kira lelaki juga. Jadi, inilah program-program
Wanita Bangkit yang sehingga hari ini kita telah pun membantu hampir dekat 6,000 orang
dan 40,000 yang telah menyertai dan ada lagi yang kita akan bantu mereka ini. This is not
only a one-off program. Program ini akan berterusan sehingga tahun hadapan dan akan
diadakan pemantauan dari semasa ke semasa.

Puan Kasthuriraani a/p Patto [Batu Kawan]: Yang Berhormat Menteri, kalau
kementerian telus dengan perbelanjaan, telus dengan kiraan, telus dengan peruntukan...

Tuan Pengerusi: Yang Berhormat Batu Kawan.

Puan Kasthuriraani a/p Patto [Batu Kawan]: ...Ada integriti, kami boleh sokong.
Tidak ada masalah.

Datuk Seri Rina binti Mohd Harun: Yang Berhormat, saya kira di bawah
Yayasan Kebajikan Negara pun dia akan ada audit. Dia akan ada mereka yang akan audit
perkara-perkara begini. Terima kasih Yang Berhormat.

Puan Nor Azrina binti Surip [Merbok]: Yang Berhormat Menteri, kalau boleh
minta penjelasan ya. Sebab, antara yang selalu disebut juga adalah kerjasama dengan
syarikat RichWorks International Sdn. Bhd. Terima kasih.

Datuk Seri Rina binti Mohd Harun: Seperti yang saya sebutkan tadi, Yang
Berhormat Merbok, kenapa kita memilih RichWorks kerana dia telah pun melatih ramai
ratusan jutawan yang telah pun mempunyai latar belakang yang berbeza. Saya kira latar
belakang jutawan-jutawan yang telah dibimbing itu adalah merupakan apa yang telah
dirasai dan turut dirasai oleh ramai rakyat Malaysia. Seperti yang saya katakan tadi, salah
seorangnya adalah yang hendak bunuh diri. Bermula daripada hendak membunuh diri
tetapi, alhamdulillah, dalam tempoh empat tahun, beliau ini berjaya menjadi seorang
jutawan.

Ada juga di kalangan mereka ini yang bermula hanya jadi suri rumah, bergaduh
juga suami dan isteri dengan mengambil upah jahit RM20 yang saya kira ini juga adalah
merupakan apa yang turut dialami oleh ramai wanita. Akhirnya daripada hanya RM20
menjahit sehelai baju, sekarang jumlah jualan beliau yang telah direkodkan lebih daripada
RM100 juta. Ini adalah bukan cerita omong kosong. Ini adalah realiti.

Jadi, inilah yang kita hendak bangkitkan daripada bagaimana mereka ini daripada
hendak bunuh diri, daripada OKU, daripada yang tidak ada apa-apa, daripada kes
keganasan rumah tangga, dan akhirnya mereka bangkit dan mereka jadi berjaya. Ini yang
diperlukan oleh wanita-wanita sekarang apabila mereka ini yang terutamanya terkesan.
Mungkin Yang Berhormat tidak ada yang terkesan tetapi ramai lagi yang di luar itu yang
terkesan...

Puan Maria Chin binti Abdullah [Petaling Jaya]: Yang Berhormat, minta maaf
ya.

Datuk Seri Rina binti Mohd Harun: ...Dan mereka memerlukan motivasi dan
sumbangan.

Puan Maria Chin binti Abdullah [Petaling Jaya]: Yang Berhormat.
Datuk Seri Rina binti Mohd Harun: Boleh saya teruskan kepada isu seterusnya?

Tuan Pengerusi: Masa dah habis dah, Yang Berhormat. Berapa lama lagi
hendak?

Datuk Seri Rina binti Mohd Harun: Saya hendak cerita juga fasal, ya lah, isu-
isu saya kira di pihak kementerian. Ada juga tadi isu yang berkaitan dengan Skuad Waja
yang dibangkitkan yang mengatakan program ini adalah merupakan program lama. Kalau
program lama, kenapa hendak diberitahu, “Oh! Ini program baharu”’? Kenapa hendak
dibuat begitu? Dikatakan program ini telah bermula pada tahun 2014. Saya tertanya-tanya
juga program apa yang dimulakan pada tahun 2014.
