DR.08.12.2021 65

Butiran 020100 — Kebajikan Masyarakat. Sejak PKP bermula, banyak kes
permohonan bantuan kebajikan. Saya tahu bahawa bantuan kebajikan telah naik jumlah
amaun yang diberikan kepada mereka. Akan tetapi, permohonan di semua JKM daerah
sangat tinggi. Jadi, kalau kita lihat di Wilayah Persekutuan sahaja, sepatutnya setiap
permohonan kita ambil masa satu hingga dua bulan untuk siasatan dan turunkan bantuan
kepada mereka. Akan tetapi, di Kuala Lumpur kerana banyak sangat permohonan, tiga
hingga empat bulan pun staf tidak boleh selesai kerana terdapat beribu-ribu permohonan
yang masuk.

Jadi, kita di Wilayah Persekutuan Kuala Lumpur ada lima buah daerah. Staf hanya
terdapat 35 orang sahaja yang menjaga unit ini. Kita ada penerima bantuan sahaja
seramai 12,000 orang. Jadi, kalau kita ada produk yang bagus tetapi tidak cukup tenaga
kerja untuk selesaikan permohonan ataupun untuk proses permohonan, orang yang
memerlukan bantuan tidak ada akses kepada bantuan ini. Jadi, saya mohon kita bantu
JKM Wilayah Persekutuan dan JKM daerah yang lain yang memerlukan tenaga kerja yang
banyak untuk tambah staf, untuk bantu mereka untuk selesaikan proses siasatan dengan
cepat.

Butiran 020200 — Pembangunan Wanita. Baru-baru ini dalam Twitter di media
sosial, ada tweet yang membangkitkan isu MyKasih Kapital seakan MLM. Jadi, tuduhan
di luar sana adalah bantuan modal perniagaan khas untuk wanita sebanyak RM1,000 ini
yang diturunkan kepada golongan wanita hanya sebanyak RM500. Saya hendak tahu
sama ada tuduhan ini betul atau tidak dan kenapa KPWKM di-tweet tetapi mereka tidak
jawab isu ini.

Saya lihat untuk pembangunan wanita, kita sudah ada satu kementerian khas iaitu
Kementerian Pembangunan Usahawan dan Koperasi. Mereka mempunyai skil untuk
melatih usahawan. Kalau kita sudah ada kementerian yang khas, kenapa KPWKM mahu
membuat program usahawan kerana saya lihat ini kerja bertindih. Saya rasa Yang
Berhormat Menteri dan Yang Berhormat Timbalan Menteri tidak ada skil untuk buat
business. Lebih baik kita serahkan kepada Kementerian Pembangunan Usahawan dan
Koperasi untuk mereka uruskan kerana mereka ada tenaga kerja dan pakar-pakar di situ
untuk membantu. Jadi, saya hendak jawapan ini ya.

Untuk Butiran 030000 — Program Khusus pada Butiran 030200 — Emolumen
Kakitangan Kontrak, terdapat peningkatan berganda. Jadi, kita hendak tahu apakah sebab
peningkatan berganda ini.

Satu lagi, dengan peningkatan sebanyak tiga kali ganda; Butiran 031700 — Home
Help. Daripada jumlah sebanyak RM5,488,200 kepada RM17,800,000. Jadi, macam
mana duit ini akan dibelanjakan?

Akhir sekali, untuk Butiran 030300 — Pembangunan dan Perkembangan Kanak-
kanak. Saya percaya, KPWKM, sudah tiba masa untuk wujudkan lebih banyak institusi
autisme untuk membantu golongan B40 yang memerlukan perkhidmatan ini. Jadi, saya
hendak dapatkan maklum balas daripada KPWKM.

Tuan Pengerusi [Dato’ Mohd Rashid Hasnon]: Terima kasih, Yang Berhormat
Segambut. Saya jemput Yang Berhormat Sabak Bernam.

3.59 ptg.

Dato’ Haji Mohd Fasiah bin Mohd Fakeh [Sabak Bernam]: Bismillahi Rahmani
Rahim. Assalamualaikum warahmatullahi wabarakatuh dan salam sejahtera. Terima kasih
kepada Tuan Pengerusi.

Saya ingin menyentuh Butiran 020000 — Kesejahteraan Wanita, Keluarga dan
Masyarakat, khususnya pada Butiran 020100 — Kebajikan Masyarakat yang mendapat
peruntukan sebanyak RM403,765,100 pada tahun 2022 berbanding sebanyak
RM397,657,000 bagi tahun 2021, iaitu peningkatan sebanyak RM6.7 juta atau 3.9 peratus.
