DR.08.12.2021 19

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya jemput Yang Berhormat
Papar.

Tuan Haji Ahmad bin Hassan [Papar]: Terima kasih Tuan Yang di-Pertua.
Soalan saya kepada Yang Berhormat Timbalan Menteri Kementerian Sumber Manusia,
berdasarkan statistik yang dikeluarkan oleh Jabatan Perangkaan (DOSM), jumlah orang
bekerja sendiri (OBS) adalah seramai 2.4 juta orang. Manakala jumlah pekerja sendiri
yang mencarum secara aktif hanya seramai 337,443 orang iaitu sebanyak 14.2 peratus
sahaja.

Jumlah tersebut merangkumi semua sektor pekerjaan sendiri, daripada
penghantaran barang-barangan atau makanan hinggalah petani atau nelayan. Saya
percaya Skim Keselamatan Sosial Pekerja Sendiri (SKSPS) ini merupakan satu program
yang sangat bagus apabila ia menyediakan jaringan keselamatan sosial kepada golongan
orang-orang bekerja sendiri (OBS).

Soalan saya, apakah langkah yang telah diambil oleh pihak Kementerian Sumber
Manusia bagi meningkatkan jumlah pekerja sendiri yang mencarum dalam SKSPS dan
adakah kementerian mempertimbangkan untuk melantik ejen-ejen perseorangan yang
turut ke padang secara khusus bagi mempromosikan skim tersebut hingga ke akar umbi.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Papar. Sila Yang Berhormat Timbalan Menteri.

Datuk Haji Awang bin Hashim: Terima kasih sahabat saya dari Papar. Ya,
memang kita akui daripada jumlah 2.4 juta yang bekerja sendiri telah mendaftar sebanyak
337,443 orang. Ketika kita menghadapi pandemik COVID-19 lebih kurang setahun lebih,
kita berjaya mendaftar e-hailing ini ataupun bekerja sendiri (OBS) ini sebanyak 337,443
yang mendaftar di bawah skim perlindungan OBS yang dijalankan oleh agensi
Kementerian Sumber Manusia.

Jadi, bagi mempertingkatkan jumlah pekerja sendiri mencarum dengan SKSPS
ini, Kementerian Sumber Manusia melalui PERKESO telah melantik 11 agensi, persatuan-
persatuan, NGO dan juga ejen keselamatan sosial pekerjaan sendiri juga ataupun ejen
korporat bagi melaksanakan, memungut dan mengutip caruman skim keselamatan sosial
pekerjaan sendiri. Pelantikan ejen korporat ini adalah mengikut ketetapan di dalam terma
dan syarat-syarat bagi maksud pungutan dan penerimaan bayaran caruman. Ejen SKSPS
ini adalah ejen korporat yang bertanggungjawab melaksanakan aktiviti promosi, publisiti
dan pemudah cara bagi tujuan tuntutan faedah SKSPS ini sekiranya berlaku sesuatu
musibah.

Hasil pelantikan ejen korporat tersebut, seramai 44,646 orang yang bekerja
sendiri telah berjaya didaftar dan dicarumkan sebagai pencarum PERKESO dengan
kutipan caruman sebanyak RM6.9 juta mulai dari Januari 2021 sehingga kini. Baru hampir
12 bulan.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Haji Awang bin Hashim: Pada tahun 2022, PERKESO dalam tindakan
melaksanakan pelantikan ejen ini ataupun ejen individu untuk turut serta bergiat aktif
dalam usaha mendaftarkan lebih ramai pekerja sendiri dengan SKSPS, termasuk
mempromosikan serta sebagai pemudah cara dan cara-cara membuat tuntutan faedah.
Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Tuan Steven Choong Shiau Yoon [Tebrau]: Boleh ada tambahan? Pendek
sahaja.
