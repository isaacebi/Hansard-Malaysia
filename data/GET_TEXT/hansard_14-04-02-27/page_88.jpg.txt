78 DR.08.12.2021

RM708,400 berkaitan MyKasih Kapital iaitu modal perniagaan untuk wanita berniaga
secara atas talian sebanyak RM1,000 yang melibatkan sebanyak 5,000 orang wanita
termasuk 2,000 ibu tunggal.

Pada pandangan saya, program sebegini sangatlah baik untuk membantu
golongan wanita dan ibu tunggal yang memerlukan modal untuk berniaga secara atas
talian. Secara langsung dapat meningkatkan ekonomi mereka ke tahap yang lebih baik.
Namun baru-baru ini saya mendapat aduan daripada beberapa peserta di kawasan saya
yang terpilih bahawa mereka perlu menyertai seminar usahawan anjuran beberapa
penceramah motivasi perniagaan yang terkenal sebelum layak untuk mendapatkan
bantuan ini.

Saya juga difahamkan seminar ini percuma untuk kali pertama tetapi peserta perlu
membayar yuran yang agak mahal dan setelah itu barulah mereka lulus dalam
permohonan MyKasih Kapital ini. Jadi soalan saya, apakah penjelasan Yang Berhormat
Menteri berkaitan perkara ini agar rakyat tidak terbeban untuk memohon bantuan yang
disediakan dan seterusnya dapat menjaga imej kementerian.

[Tuan Yang di-Pertua mempengerusikan Jawatankuasa]

Yang kedua, di bawah butiran yang sama. Minta kementerian melihat semula
tentang ketiadaan rumah perlindungan wanita di seluruh negara. Sekarang hanya
terdapat 38 buah rumah perlindungan wanita NGO yang telah diwartakan oleh JKM.
Memandangkan kes melibatkan penganiayaan kepada wanita dan masalah sosial dalam
kalangan masyarakat kita kian bertambah, wajar kah kiranya pihak kementerian
menambahkan lagi rumah perlindungan ini? Cadangan saya, jadikan masjid setiap daerah
atau negeri sebagai pusat perlindungan seperti yang dilakukan di Masjid Wilayah. Ini juga
boleh membuatkan masjid diperkasakan aktiviti sosial dan tidak tertumpu sebagai pusat
ibadah semata-mata.

Seterusnya P.48 Butiran 031900 — Penyelenggaraan Institusi Jabatan Kebajikan
Masyarakat. Kenderaan jabatan kebanyakan di daerah di Kedah termasuk di daerah saya,
daerah Yan telah digunakan hampir 14 tahun dan hanya satu kenderaan sahaja yang
dibekalkan kepada kebanyakan daerah. Kenderaan jabatan ini sering mengalami
kerosakan dan kos pembaikan tinggi disebabkan usia penggunaan kenderaan yang terlalu
lama. Ini menyebabkan peningkatan kos yang perlu ditanggung setiap tahun. Kenderaan
jabatan sering digunakan untuk perjalanan jarak jauh bagi menghantar klien jabatan ke
institusi JKM dan kenderaan yang sering rosak tidak sesuai untuk digunakan kerana
membahayakan kepada penumpang terutamanya klien jabatan.

Soalan saya, apakah tindakan kementerian dalam usaha menangani masalah ini.
Seterusnya di bawah butiran yang sama berkaitan dengan mini depoh atau dipanggil stor
simpanan barangan keperluan bencana. Mini depoh sangat diperlukan bagi penyimpanan
stor barangan keperluan bencana seperti tikar, selimut, knemah dan barangan pasca
bencana seperti sabun mandi dan sebagainya.

Ruang pejabat yang sempit menyebabkan hanya satu bilik sahaja dapat
digunakan sebagai stor dan sebahagian barang-barang tersebut terpaksa disimpan di luar
bilik stor. Ini mengganggu pergerakan kakitangan dan menyebabkan keadaan pejabat
tidak terurus. Dengan ketiadaan stor ini akan mengakibatkan risiko berlakunya kehilangan
barangan tersebut apabila tidak disimpan dengan baik.

Walaupun daerah Yan terletak berdekatan dengan depoh simpanan keperluan
bencana Bidong tetapi stor di daerah juga memerlukan stok yang mencukupi untuk
kesiapsiagaan menghadapi bencana. Ini kerana apabila tiada stok yang mencukupi di
depoh, daerah perlu meminjam daripada daerah yang lain dan ianya melibatkan logistik,
petugas dan masa. Penyaluran bantuan kepada mangsa terjejas akan menjadi lambat
dan ini menyebabkan berlakunya aduan serta menjejaskan imej jabatan.

Sejak berlakunya tragedi bencana kepala air di Gunung Jerai pada 18 Ogos yang
lalu, daerah Yan adalah antara kawasan berisiko banjir apabila berlakunya hujan lebat.
