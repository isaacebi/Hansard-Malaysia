62 DR.08.12.2021

Tan Sri Datuk Seri Panglima Haji Annuar bin Haji Musa: Saya tidak ada
masalah, kalau Tuan Pengerusi benarkan, saya boleh benarkan.

Datuk Seri Panglima Wilfred Madius Tangau [Tuaran]: Boleh saya minta.

Tuan Pengerusi [Dato’ Mohd Rashid Hasnon]: Last dan ringkas Yang
Berhormat Tuaran.

Datuk Seri Panglima Wilfred Madius Tangau [Tuaran]: Okey terima kasih Tuan
Pengerusi dan terima kasih Yang Berhormat Menteri. Ada beberapa perkara yang telah
saya bangkitkan dalam perbahasan. Saya mohon supaya dapat dijawab secara bertulis
Yang Berhormat.

Tuan Pengerusi [Dato’ Mohd Rashid Hasnon]: Bertulis. Baik Yang Berhormat.

Tan Sri Datuk Seri Panglima Haji Annuar bin Haji Musa: Terima kasih. Ya,
saya minta maaf kepada semua Ahli Yang Berhormat sebab 23 orang yang
membangkitkan, saya baru sentuh tiga isu sahaja. Ada lebih kurang 60 lebih isu yang
dibangkitkan. Saya faham setiap yang membangkitkan di peringkat Jawatankuasa
mengharapkan dapat jawapan. Saya akan sediakan jawapan bagi setiap satu perkara
yang dibangkitkan dan saya akan sampaikan kepada Ahli-ahli Yang Berhormat yang telah
membangkitkan. Saya cuma tadi memilih perkara-perkara yang memerlukan saya
membuat penjelasan sendiri dalam Dewan yang mulia ini.

Terima kasih Tuan Pengerusi, terima kasih kepada semua rakan Ahli-ahli Yang
Berhormat yang telah memberi sokongan dan dukungan kepada program-program yang
telah dilakukan oleh Kementerian Komunikasi dan Multimedia. Semua pandangan dan
teguran banyak sekali termasuk daripada Yang Berhormat Pokok Sena tentang filem tadi
dan saya sangat sependapat dengan dia. Akan tetapi itu pun juga saya akan berikan
jawapan atas cadangan yang berkaitan dengan soal perfileman. Saya tidak sangka pula
dia adalah antara orang yang begitu mendalami tentang perjalanan dunia perfileman ya.

Dato' Mahfuz bin Haji Omar [Pokok Sena]: Saya hanya suka pada filem, bukan
pada artis. [Ketawa]

Tan Sri Datuk Seri Panglima Haji Annuar bin Haji Musa: Ya terima kasih.
Assalamualaikum warahmatullaahi wabarakaatuh.

Tuan Pengerusi [Dato’ Mohd Rashid Hasnon]: Waalaikumusalam
warahmatullaahi wabarakaatuh. Terima kasih Yang Berhormat Menteri Komunikasi dan
Multimedia.

Ahli-ahli Yang Berhormat, masalahnya ialah bahawa wang sejumlah
RM888,362,300 untuk Kepala B.47 Anggaran Perbelanjaan Mengurus 2022 jadi
sebahagian daripada Jadual hendaklah disetujukan.

[Masalah dikemuka bagi diputuskan, dan disetujukan]
[Kepala B.47 diperintah jadi sebahagian daripada Jadual]

Tuan Pengerusi [Dato’ Mohd Rashid Hasnon]: Masalahnya ialah bahawa
perbelanjaan di bawah Kepala P.47 Anggaran Perbelanjaan Pembangunan 2022
hendaklah diluluskan.

[Masalah dikemuka bagi diputuskan, dan disetujukan]
[Kepala P.47 jadi sebahagian daripada Anggaran Perbelanjaan]

Kepala B.48 [Jadual] —
Kepala P.48 [Anggaran Pembangunan 2022] —

Tuan Pengerusi [Dato’ Mohd Rashid Hasnon]: Kementerian Pembangunan
Wanita, Keluarga dan Masyarakat. Kepala Bekalan B.48 dan Kepala Pembangunan P.48
di bawah Kementerian Pembangunan Wanita, Keluarga dan Masyarakat terbuka untuk
dibahas.
