DR.08.12.2021 73

Kedua ialah tentang Bakul Makanan. Saya pun hendak bangkitkan perkara ini.
Sampai sekarang pejabat saya Parlimen tidak dapat Bakul Makanan dari JKM. Akan
tetapi, saya dengar ada lah arahan daripada Kabinet juga, bila ada program-program yang
telah dikenalkan oleh kerajaan, kena melalui pejabat-pejabat Ahli Parlimen. Akan tetapi,
kita tidak dapat. Saya sebagai Ahli Parlimen Kuala Langat sampai sekarang, tidak dapat
satu peti Bakul Makanan pun dari JKM untuk diberi kepada orang di dalam kawasan. Akan
tetapi, saya dengar ada lah JKM yang bagi kepada NGO-NGO di dalam kawasan. NGO-
NGO ini saya tidak tahu siapa dia dan dia hendak pergi bagi kepada orang di dalam
kawasan dan sebagainya.

Pastikan dari sekarang kalaulah ada bantuan-bantuan ini yang akan diberikan,
tolonglah berikan kepada Ahli-ahli Parlimen di dalam kawasan untuk kita yang serahkan
kepada penduduk dan kita yang faham, lebih faham dalam situasi yang ada di dalam
kawasan-kawasan tertentu. Janganlah bagi kepada parti-parti politik untuk gunakan
kesempatan ini untuk bagi kepada orang-orang di bawah. Apa yang terbaik ialah untuk
bagi kepada Ahli-ahli Parlimen untuk buat kerja mereka di dalam kawasan masing-masing.

Tuan Pengerusi, kementerian ini nama dia ialah Kementerian Pembangunan
Wanita, Keluarga dan Masyarakat. Perkataan keluarga ini penting. Saya hendak minta
kementerian ini untuk ambil berat dengan isu anak-anak yang ada di dalam keluarga ini.
Ini kerana saya bawa perkara ini Tuan Pengerusi sebab ramai yang datang kepada
pejabat saya, anak-anak ini tidak ada kertas-kertas pendaftaran ataupun registration, tidak
boleh pergi sekolah dan sebagainya. Siapa akan jaga mereka ini? So, saya minta
kementerian untuk ambil tindakan buat satu jawatankuasa khas just sahaja untuk jaga
anak-anak kita. The children of this country need to be taken care of.

Ini ialah satu tugas di bawah kementerian ini dan saya harap kementerian ini akan
ambil tugas ini sebagai satu tugas yang serius untuk atasi masalah-masalah yang
dihadapi oleh ibu bapa-ibu bapa masing-masing atas anak-anak ini yang mana ramai tidak
dapat sijil pendaftaran dan tidak boleh pergi sekolah dan sebagainya. Ini saya ingat kita
kena buat sesuatu terbaik untuk masa depan yang datang sebagai kerajaan Keluarga
Malaysia untuk semua dapat kemudahan-kemudahan yang telah ditetapkan oleh kerajaan
untuk masa depan yang akan datang. Sekian, terima kasih Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Kuala Langat. Seterusnya, Yang Berhormat Batu Kawan.

4.35 ptg.

Puan Kasthuriraani a/p Patto [Batu Kawan]: Terima kasih Tuan Pengerusi atas
peluang untuk Batu Kawan membahas peringkat Jawatankuasa Kementerian
Pembangunan Wanita, Keluarga dan Masyarakat yang hanya menerima kurang satu
peratus daripada Belanjawan Negara ini.

Saya mulakan dengan Butiran 00300 — Lembaga Penduduk dan Pembangunan
Keluarga Negara. Saya nampak ada peningkatan daripada RM2 juta sehingga RM16 juta.
Maka, ingin saya tahu apakah justifikasi peningkatan yang begitu tinggi ini. Adakah
kerajaan akan menetapkan kursus perkahwinan mandatori bagi pasangan yang mahu
berkahwin dan jika ada NGO dan badan-badan lain yang mahu membantu kerajaan untuk
merealisasikan program ini, apakah tatacara ataupun method untuk mereka offer servis
mereka ini?

Saya juga ingin tahu apakah KPI LPPKN untuk tahun hadapan memandangkan
tahun ini diberikan RM2 juta dan untuk tahun hadapan RM16 juta. Mesti ada rancangan
atau pelan bagi LPPKN. Saya mohon Yang Berhormat Menteri nyatakan apakah KPI-nya.

Seterusnya, saya memetik Butiran 030500 — Wang Saku Institusi Kanak-kanak.
Saya nampak di sini ada pengurangan daripada RM2 juta sehingga RM1.8 juta. Mungkin
satu pengurangan yang tidak begitu signifikan. Namun, saya ingin tahu apakah justifikasi
bagi pengurangan ini.
