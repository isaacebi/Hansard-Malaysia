80 DR.08.12.2021

Kuching dan Ipoh. Akan tetapi malangnya berdasarkan jumlah yang diperuntukkan untuk
itu, kementerian tiada perancangan untuk membina lebih banyak Anjung Singgah di
negara ini.

Yang Berhormat Menteri, kita amat memerlukan Anjung Singgah di negara ini,
khasnya di kawasan Parlimen saya, Sandakan. Setiap hari terdapat ramai lelaki, wanita
dan kanak-kanak yang tidur di jalanan di Sandakan. Saya juga boleh memberitahu situasi
kepada Yang Berhormat Menteri bahawa tempat kegemaran mereka untuk tidur pada
waktu malam adalah di hadapan luar pintu masuk beberapa buah kawasan mesin
juruwang automatik (ATM) di beberapa buah bank kerana udara sejuk selalu keluar dari
celah di bawah pintu berkenaan. Kita pastinya memerlukan campur tangan dengan segera
daripada kementerian untuk menangani isu gelandangan ini.

Selain daripada isu gelandangan ini, saya juga ingin merayu kepada kementerian
untuk mengambil berat atau menjaga wanita kita yang mengalami penderaan di rumah.
Kebanyakannya mangsa yang saya temui ini tidak mempunyai tempat perlindungan
sementara untuk mereka berlindung. Di seluruh Sabah, hanya terdapat sebuah pusat
tempat perlindungan sedemikian yang terletak di Kota Kinabalu. Adalah hampir mustahil
untuk mengatur seseorang yang berada di Sandakan untuk pergi ke sana iaitu di Kota
Kinabalu kerana ia terlalu jauh dan untuk ia menjadi lebih praktikal. Oleh itu, sangat
penting bagi kementerian untuk melihat lebih banyak bantuan bagi golongan yang
terdedah ini dengan membina rumah perlindungan untuk mereka di Sandakan. Sekian,
terima kasih.

Tuan Pengerusi: Terima kasih Yang Berhormat Sandakan. Yang Berhormat
Kemaman, silakan.

5.05 ptg.

Tuan Che Alias bin Hamid [Kemaman]: Assalamualaikum warahmatullaahi
wabarakaatuh dan salam sejahtera. Terima kasih Tuan Pengerusi, memberi peluang
untuk saya bersama dalam membahaskan peringkat Jawatankuasa Kementerian
Pembangunan Wanita, Keluarga dan Masyarakat.

Saya teruskan kepada Butiran 030300 — Pembangunan dan Perkembangan
Kanak-kanak. Saya ingin menyentuh mengenai Jabatan Pembangunan Kanak-kanak
sebagai agensi baru di bawah Kementerian Pembangunan Wanita, Keluarga dan
Masyarakat. Jabatan ini yang dirangka untuk menjaga urusan melibatkan 9.24 juta orang
kanak-kanak di seluruh negara yang melibatkan tiga fasa. Namun sehingga kini,
kementerian belum menetapkan suatu garis masa khusus melibatkan penubuhan jabatan
tersebut.

Soalan saya, adakah kerajaan bercadang untuk menubuhkan agensi di bawah
Jabatan Pembangunan Kanak-kanak ini di setiap negeri agar urusan kebajikan kanak-
kanak di seluruh negara boleh dilaksanakan secara bersasar dan mencakupi segenap
lokaliti yang ada? Daripada aspek sumber manusia pula, berapakah jumlah kakitangan
kontrak mengikut negeri yang bakal dilantik untuk menggerakkan Agensi Pembangunan
Kanak-kanak ini? Mohon penjelasan Yang Berhormat Menteri.

Seterusnya, Butiran 030800 — Sosioekonomi Keluarga Miskin. Sistem eKasih
merekodkan sejumlah 262,888 orang ketua isi rumah yang berstatus miskin tegar di
seluruh negara yang didominasi oleh kaum Melayu paling ramai iaitu 54.8 peratus.
Manakala India dan Cina masing-masing sebanyak 4.5 peratus dan 2.9 peratus. Golongan
yang paling banyak tersenarai dalam pendapatan garis kemiskinan pula adalah di serata
bandar iaitu 54 peratus berbanding luar bandar iaitu 46 peratus.

Saya telah meneliti jawapan daripada pihak kementerian berkaitan isu ini, bahkan
fokus untuk mengurangkan jurang pendapatan antara Bumiputera dan bukan Bumiputera
turut dimasukkan dalam agenda utama RMKe-12. Namun, apakah mekanisme yang
digunakan oleh kerajaan bagi memastikan agenda untuk mengurangkan jurang
kemiskinan berdasarkan kaum ini tercapai dalam jangka waktu yang ditetapkan? Hal ini
kerana kalau kita lihat ke belakang jurang pendapatan antara kaum miskin bertambah dari
