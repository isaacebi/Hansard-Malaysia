86 DR.08.12.2021

modul latihan kepada para kaunselor, termasuklah ilmu-ilmu asas psychologist dan
psychiatrist bagi memastikan intervensi yang lebih komprehensif dan menyeluruh?

Seterusnya saya ingin menyentuh Butiran 020100 — Kebajikan Masyarakat.
Dalam pembentangan belanjawan tempoh hari, kerajaan telah mengumumkan
penubuhan Yayasan Keluarga Malaysia oleh Jabatan Perdana Menteri bagi memberikan
perlindungan kanak-kanak yatim piatu akibat virus COVID-19 dengan nilaian RM25 juta.
Saya ingin bertanya, sejauh manakah peranan kementerian ini dilibatkan dengan
penubuhan Yayasan Keluarga Malaysia itu? Apakah bentuk perlindungan jangka panjang
yang disediakan oleh pihak kementerian terhadap kanak-kanak berkenaan?

Seterusnya Butiran 031400 - Membanteras Pemerdagangan Orang. Peruntukan
ini di bawah butiran ini mengalami sedikit pengurangan daripada RM2.6 juta kepada
RM2.1 juta pada tahun hadapan. Dalam butiran ini saya ingin bertanya, berapakah tempat
perlindungan mangsa pemerdagangan orang yang masih ada sehingga ke hari ini?
Apakah rancangan jangka panjang yang akan dilakukan bagi menjaga kebajikan mangsa
serta sejauh mana penglibatan pelbagai pihak whole-of-society, daripada NGO dan
syarikat swasta dilibat urus?

Selain itu, sebelum ini ada dibangkitkan mengenai pembayaran pampasan serta
insentif kepada mangsa pemerdagangan orang ini untuk meyakinkan mereka memberi
keterangan di mahkamah untuk pensabitan kes. Saya ingin bertanya, adakah cadangan
tersebut telah dilaksanakan?

Seterusnya Butiran 031900 — Penyelenggaraan Institusi Jabatan Kebajikan
Masyarakat. Saya ingin bertanya sejauh mana kementerian merancang untuk
mengurangkan birokrasi urus tadbir JKM, khususnya kepada golongan OKU bagi
memastikan keperluan kebajikan golongan ini dapat dipenuhi? Sebelum ini mereka juga
pernah mengadukan mengenai masalah bayaran elaun bulanan termasuklah elaun
pekerja cacat yang tergendala kerana masalah birokrasi.

Oleh itu saya memohon penjelasan kementerian, apakah permasalahan ini telah
ditangani sebaiknya oleh pihak kementerian? Saya juga ingin mengetahui nisbah seorang
pegawai JKM dengan penduduk setempat yang menepati piawaian kementerian? Apakah
ada JKM yang mengalami masalah kekurangan pegawai sehingga mendorong kepada
ketidak efisiennya penyampaian dasar dan bantuan daripada kerajaan? Apakah ada
langkah-langkah disediakan bagi mengatasi masalah ini? Sekian, terima kasih.

Tuan Pengerusi: Terima kasih Yang Berhormat Tumpat. Yang Berhormat
Labuan. Silakan.

5.33 ptg.

Datuk Rozman bin Isli [Labuan]: Terima kasih Tuan Pengerusi. Saya terus ke
Butiran 020100 — Kebajikan Masyarakat. Kalau dilihat pada Belanjawan 2020, peruntukan
kepada Jabatan Kebajikan Masyarakat (JKM) adalah RM417 juta. Agak menghairankan
ketika mana pandemik teruk melanda negara, peruntukan ini dikurangkan pula kepada
RM397 juta pada tahun 2021. Pada tahun ini masih rendah daripada tahun 2020, iaitu
hanya RM403 juta.

Saya berpandangan peruntukan JKM ini perlu dinaikkan berlipat ganda. Perlu
mencukupi. Sebelum pandemik COVID-19 melanda negara pun, memang sudah
peruntukan JKM terlalu kecil sehinggalah budaya di mana kerja-kerja kebajikan ini dibuat
oleh parti-parti politik, pemimpin-pemimpin politik. Saya rasa sudah sampai masanya
untuk kita berubah di mana pemimpin-pemimpin politik, wakil-wakil rakyat fokus dalam
usaha-usaha untuk memperbaiki dasar-dasar kerajaan dan menjadi suara kepada rakyat
dan juga menjadi checks and balances pada pelaksanaan polisi yang sudah dibuat.

Dengan pandemik, dengan pasca COVID-19 ini yang sebenarnya keadaan
menjadi lebih teruk. Sebelum ini pun kalau di Labuan, sudah ramai mereka yang B40 yang
sakit tetapi terpaksa ke Kota Kinabalu untuk mendapatkan rawatan di hospital di sana
perlukan bantuan kewangan. JKM selalunya tidak mempunyai peruntukan yang cukup,
terutamanya kepada non-Muslim sebab mereka tidak dapat bantuan daripada Baitulmal.
