8 DR.08.12.2021

Ketiga, skop perkhidmatan disediakan bagi fasiliti tersebut seperti bidang
kepakaran dan sub kepakaran yang ada di sesebuah fasiliti.

Keempat, dengan izin, level of care. Level of care primary, secondary, tertiary dan
long-term care. Bergantung kepada perkara itu.

Kelima, beban penyakit.

Keperluan perjawatan di setiap fasiliti kesihatan KKM ini sentiasa diteliti dan
ditambah baik bagi memastikan rakyat mendapat perkhidmatan kesihatan yang terbaik.
Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Sila, Yang Berhormat Kulai. Soalan tambahan.

Puan Teo Nie Ching [Kulai]: Terima kasih Tuan Yang di-Pertua, terima kasih
jawapan daripada Yang Berhormat Timbalan Menteri. Saya rasa agak kecewalah dengan
jawapan tersebut. Ini kerana tahu tidak, Yang Berhormat Timbalan Menteri, bahawa
matlamat Rancangan Malaysia Kesebelas (RMKe-11) telah menetapkan matlamat
bahawa menjelang tahun 2020, nisbah doktor kepada penduduk akan meningkat kepada
seorang bagi setiap 400 orang penduduk? Akan tetapi sekarang, kami telah tidak boleh
mencapai matlamat tersebut. Matlamat tersebut sekarang telah ditunda ke tahun 2025.

Jadi saya hendak tanya, apakah langkah yang akan diambil oleh KKM untuk
pastikan bahawa satu matlamat yang telah ditetapkan pada tahun 2015 itu yang tidak
mampu kita capai menjelang tahun 2020 akan akhirnya dicapai pada tahun 2025?

Pada masa yang sama, kalau kita cakap kita memang hendak nisbah seorang
doktor bagi setiap 400 orang penduduk tetapi untuk kawasan Parlimen Kulai, Daerah
Kulai, kita ada 320,000 orang penduduk tetapi nisbah doktor di kawasan Kulai...

Datuk Seri Haji Anmad bin Haji Maslan [Pontian]: Soalan.

Puan Teo Nie Ching [Kulai]: ... Tak capailah nisbah 500. Saya rasa, kami sampai
sekarang pun tidak dapat mencapai nisbah tersebut.

Timbalan Yang di-Pertua [Dato' Mohd Rashid Hasnon]: Soalan. Soalannya,
Yang Berhormat Kulai.

Puan Teo Nie Ching [Kulai]: Jadi saya hendak tanya, pada masa yang sama,
kita ada hartal doktor kontrak di mana banyak doktor itu tidak dapat kontrak mereka...

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kulai.

Puan Teo Nie Ching [Kulai]: ...Tidak dapat jawatan tetap mereka tetapi pada
masa yang sama, KKM gagal untuk mencapai satu matlamat...

Datuk Seri Mohd Redzuan bin Md Yusof [Alor Gajah]: Soalan, soalan. Ini
bukan bahas. Soalan.

Puan Teo Nie Ching [Kulai]: ...Yang ditetapkan oleh kerajaan yang sama pada
tahun 2020.

Timbalan Yang di-Pertua [Dato' Mohd Rashid Hasnon]: Baik. Sila Yang
Berhormat Timbalan Menteri jawab.

Dato’ Dr. Haji Noor Azmi bin Ghazali: Terima kasih Tuan Yang di-Pertua. Saya
pun sedih tengok cara dia tanya soalan yang berulang-ulang, yang menyebabkan
keresahan dan anxiety kepada Ahli-ahli Yang Berhormat yang lain. Macam mana hendak
capai matlamat macam itu?

Tuan Yang di-Pertua dan Yang Berhormat, kita yang pentingnya kita bermatlamat.
Apabila kita meletakkan matlamat, kita akan berusaha. Sepertimana yang saya terangkan
tadi, kita ada lima perkara yang kita kaji. Perkara ini adalah dinamik bergantung kepada
keadaan yang berlaku di setiap hospital dan di negeri-negeri dan juga di daerah-daerah,
mungkin seperti apa Yang Berhormat sebut tadi.
