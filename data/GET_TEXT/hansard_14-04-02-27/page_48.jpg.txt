38 DR.08.12.2021

B.47, Butiran 04000 - CyberSecurity Malaysia. Saya ingin persoalkan, mengapa
ancaman global yang semakin meningkat dan menakutkan hari ini, kerajaan hanya
memberi penambahan RM1 juta berbanding tahun ini kepada CyberSecurity Malaysia.
Justeru, saya ingin bertanya sekali lagi. Pertama, berapakah jumlah sebenar yang
dipohon oleh kementerian ini kepada Kementerian Kewangan?

Kedua, berapakah jumlah pegawai keselamatan siber ketika ini, memandangkan
setakat Disember 2020, kerajaan memaklumkan bahawa kita masih kekurangan seramai
7,917 orang pakar siber.

Ketiga, dengan peruntukan yang kecil seperti ini, adakah sasaran kerajaan untuk
melahirkan 20,000 orang pegawai keselamatan siber pada tahun 2025 akan tercapai?
Apakah kelulusan-kelulusan yang diperlukan untuk jawatan ini?

Keempat, apakah strategi kerajaan bagi meningkatkan kesedaran keselamatan
siber, khususnya kepada golongan yang berumur memandangkan mereka sangat
berisiko untuk dipergunakan oleh orang-orang yang tidak bertanggungjawab.

Kita selalu mendengar dan membaca, bukan sahaja golongan yang berumur
bahkan juga penjawat awam, profesional yang terjebak dalam penipuan siber.

B.47, Butiran 3100 — Projek Jalur Lebar. Butiran 06003 — Jalinan Digital Negara
(JENDELA). Peruntukan di bawah kedua-dua butiran ini melibatkan peruntukan sebanyak
RM50 juta dan RM700 juta, yang mana ia merupakan satu jumlah yang besar. Aspek
capaian akses dan kualiti capaian Internet di Sabah masih jauh ketinggalan berbanding
di Semenanjung. Bukan itu sahaja, jurang perbezaan di antara bandar dan luar bandar di
Sabah juga sangatlah ketara.

Walau bagaimanapun, kerajaan menyatakan bahawa Sabah dan Sarawak akan
diperuntukkan sebanyak RM7 bilion bagi tempoh lima tahun untuk Sabah dan Sarawak
beralih kepada teknologi 5G. Kualiti capaian Internet sedia ada di Sabah harus diperbaiki
dan dipertingkatkan.

Di Parlimen Papar misalnya, kebanyakan kawasan masih lagi mengalami
masalah capaian Internet yang sampai ke peringkat mendukacitakan. Ini memberikan
masalah kepada rakyat di sini yang merangkumi pelajar-pelajar sekolah, pelajar-pelajar
universiti, guru-guru, usahawan dan juga peniaga yang menjalankan aktiviti harian.

Saya ingin tekankan di sini Tuan Pengerusi, kerajaan tidak boleh hanya
menekankan isu infrastruktur sahaja semata-mata tanpa menitik beratkan isu kualiti
capaian Internet. Ini menjadi masalah besar kepada kami. Apabila tengok di telefon,
tulisannya 4G tetapi apabila melayari seperti kura-kura. Jadi, saya ingin bertanya kepada
pihak kementerian, di bawah dua butiran ini yang melibatkan peruntukan sebanyak
RM750 juta, berapakah jumlah sebenarnya yang akan dibelanjakan untuk meningkatkan
pencapaian dan kualiti Internet dan komunikasi di kawasan luar bandar di Sabah,
terutamanya di Parlimen Papar?

Perlu diingat, sekolah-sekolah rendah dan menengah di Daerah Papar banyak
yang tidak dapat capaian Internet terbaik. Tidak payahlah kita cakapkan di sini, yang
penting kerajaan mestilah kerajaan prihatin. Kita semua sedia maklum bahawa Internet
merupakan perkara asas dan kerajaan harus bersikap adil kepada masyarakat luar
bandar. Kalau diikut, sebenarnya masyarakat di luar bandar membayar lebih mahal untuk
mendapatkan perkhidmatan Internet berbanding mereka yang berada di bandar kerana
kualiti yang diterima tidak setimpal dengan apa yang dibayar.

Tadi kita sebut pasal capaian Internet yang terdapat peruntukan bagi
meningkatkan capaiannya dan sebagainya. Namun Tuan Pengerusi, kami khususnya Ahli
Parlimen dari luar bandar di Sabah, setiap minggu, setiap bulan menerima permohonan
daripada ibu bapa dan pelajar universiti untuk mendapatkan peruntukan untuk membeli
lap-top. Selagi kami Ahli Parlimen, kami boleh tolong, kami apa yang boleh tetapi sampai
bila? Kami sudahlah tertekan dengan tiadanya peruntukan. Jadi kami di sini memohon
kepada kementerian supaya dapat menangani isu daripada anak-anak sekolah ini. Baru-
baru ini, Yang Berhormat Menteri...
