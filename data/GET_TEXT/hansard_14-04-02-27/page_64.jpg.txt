54 DR.08.12.2021

manakah langkah strategik yang diambil oleh kementerian bagi mengatasi isu infodemik
dalam negara?

Berapa jumlah yang telah didakwa di bawah Akta Komunikasi dan Multimedia
1998 sepanjang tahun ini? Berapa peratus kes yang berkait dengan penyebaran berita
palsu melibatkan pandemik COVID-19? Apakah kementerian merancang untuk meminda
Akta Komunikasi dan Multimedia ini dalam usaha mengekang infodemik serta penyebaran
berita palsu secara jangka masa panjang?

Di sini, peranan media juga sangat penting bagi memastikan pengawalan berita
yang sahih serta memastikan masyarakat mendapat berita yang tepat. Kita sedia
menghormati kebebasan media, namun apakah ada libat urus dengan pihak media bagi
memastikan saluran maklumat yang berkesan supaya masyarakat tidak dikelirukan
dengan penularan berita-berita palsu?

Seterusnya Butiran 040300 — MERS 999. Peruntukan mengurus di bawah butiran
ini telah ditiadakan, berbanding sejumlah peruntukan RM100 juta pada tahun 2021. Saya
ingin bertanya, apakah ada peruntukan lain seumpama ini yang disalurkan di bawah
butiran ini? Apakah justifikasi kementerian terhadap ketiadaan peruntukan seperti yang
dinyatakan dalam buku anggaran perbelanjaan ini? Seterusnya Butiran 030400 —
Perlindungan Data Peribadi (JPDP). Kementerian menjelaskan 20,025 kes talian telefon
ditamatkan atas kesalahan mesej spam kerana mempromosikan judi dalam talian,
pinjaman tidak berlesen dan sebagainya sepanjang 2018 sehingga 31 Oktober 2021.

Saya menyambut baik sikap responsif kementerian dalam hal ini. Cuma apa yang
menjadi persoalan saya adalah bagaimana data maklumat peribadi nombor pihak yang
dihubungi itu boleh bocor kepada mereka? Siapa yang membocorkannya dan bagaimana
mekanisme yang digunakan oleh kelompok scammer ini untuk mendapatkan data-data
peribadi itu?

Adakah ada siasatan yang mendalam terhadap perkara ini? Apakah kementerian
berhasrat untuk meminda Akta Perlindungan Data Peribadi 2010 bagi menutup
kelompangan perundangan sedia ada dalam menjamin keselamatan § terhadap
perlindungan data peribadi ini?

Saya juga ingin mengetahui hasil siasatan terhadap isu perlindungan data
melibatkan syarikat AirAsia yang didakwa menjual data peribadi kepada sebuah firma di
Amerika Syarikat dengan nilaian tawaran sehingga USD1 bilion. Kes ini telah dibangkitkan
sejak tahun lalu. Oleh itu, saya ingin mengetahui apakah hasil siasatan terhadap kes ini
telah siap serta apakah tindakan susulan yang dicadangkan daripada pihak kementerian?

Terima kasih Tuan Pengerusi.

Tuan Pengerusi: Terima kasih. Akhir sekali, Yang Berhormat Kepong.

3.15 ptg.

Tuan Lim Lip Eng [Kepong]: Terima kasih Tuan Pengerusi. Saya merujuk
kepada Butiran 020900 — Perbadanan Kemajuan Filem Nasional Malaysia (FINAS).
Peruntukan bagi Perbadanan Kemajuan Filem Nasional Malaysia (FINAS). Apakah
pencapaian FINAS semenjak perubahan lembaga pengarah serta apakah projek-projek
khusus yang telah dilakukan bagi membantu industri perfileman negara?

Di kala pasca COVID-19, apakah pelan jangka panjang untuk menggiatkan lagi
industri seni dan perfileman negara? Memandangkan industri tersebut kini tidak dikawal
selia dengan baik. Banyak isu yang dapat kita lihat dengan industri seni kita buat ketika
ini.

Misalnya, pengarah filem lebih gemar mengambil pelakon yang mempunyai
pengikut sosial media yang tinggi, berbanding mereka yang mempunyai ijazah di dalam
bidang seni dan mempelajari seni lakonan dan teater dari ASWARA. Ini adalah antara
perkara yang sentiasa diperdebatkan dengan hangat di media sosial tetapi tiada campur
tangan daripada pihak berkaitan untuk menyelesaikan masalah tersebut.
