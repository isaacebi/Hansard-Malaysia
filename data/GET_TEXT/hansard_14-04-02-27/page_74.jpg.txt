64 DR.08.12.2021

penggerak OKU di Kelantan ini agar dapat mewujudkan ILC mereka di Kelantan. Saya
menaruh sepenuh kepercayaan bahawa pengalaman dan gerak kerja mereka selama ini
mampu menghasilkan satu natijah yang baik untuk dijadikan panduan kepada penggerak-
penggerak OKU di seluruh negara. Oleh itu, saya sendiri, insya-Allah jika diberi peluang,
sanggup untuk menjadi penghubung antara OKU di Kelantan dengan pihak kementerian
dalam merealisasikan penubuhan ILC ini yang telah dipohon oleh mereka sejak tahun
2020. Namun, sehingga sekarang masih belum berjaya.

Tuan Pengerusi, kepala B.48 bagi Butiran 031500 — Pusat Aktiviti Warga Emas
(PAWE). Saya tertarik dengan butiran ini dan dengan jumlah kenaikan peruntukan bagi
tahun 2022 nanti. Saya ingin mengetahui dengan lebih lanjut lagi berkaitan dengan PAWE
ini. Saya ingin tanyakan; berapakah jumlah PAWE di seluruh negara yang telah
ditubuhkan dan berapakah jumlahnya di Kelantan?

Saya difahamkan bahawa di bawah PAWE ini juga terdapat pusat aktiviti untuk
warga emas mengikuti program PAWE di pondok-pondok pengajian agama. Soalan saya;
berapakah jumlah pondok yang telah melakukan kolaborasi dengan PAWE setakat ini?
Cadangan kolaborasi dengan pondok ini adalah satu inisiatif yang sangat baik dan
bertepatan dengan warga emas kerana mereka sudah pun berada di pusat pengajian
ataupun di pondok-pondok yang mengendalikan warga emas ini dan hanya perlu
kolaborasi, pemantauan dan bantuan daripada pihak kementerian sahaja. Dalam masa
yang sama, saya ingin menanyakan berapakah jumlah warga emas yang terlibat dengan
aktiviti PAWE ini dan sejauh manakah keberkesanannya kepada mereka.

Tuan Pengerusi, yang terakhir ialah kepala B.48 bagi Butiran 020200 —
Pembangunan Wanita. Mungkin isu yang saya hendak sebutkan di sini tidak ada kaitan
atau lari sedikit daripada butiran ini tetapi cukup penting bagi pertimbangan pihak
kementerian, iaitu saya ingin menanyakan berkaitan hak pramugari Muslimah untuk
berpakaian menutup aurat semasa bertugas di dalam kapal terbang. Adakah pihak
kementerian bercadang memperjuangkan hak pramugari ini untuk membenarkan mereka
memakai pakaian yang sesuai sebagai wanita Muslimah, knususnya menutup aurat? Hal
ini kerana terdapat daripada kalangan mereka yang menutup aurat ketika di rumah atau
di darat. Tiba-tiba, kerana tugas dan sesuap nasi mereka ketika di udara, maka mereka
terpaksa membuka aurat mereka. Mohon perhatian pihak kementerian. Terima kasih,
Tuan Pengerusi.

Tuan Pengerusi [Dato’ Mohd Rashid Hasnon]: Terima kasih, Yang Berhormat
Kuala Krai. Sila, Yang Berhormat Segambut.

3.54 ptg.

Puan Hannah Yeoh [Segambut]: Terima kasih, Tuan Pengerusi. Saya terus ke
Butiran 010000 — Pengurusan.

Kita ada beberapa rang undang-undang yang masih memerlukan kerja. Jadi, saya
hendak tahu timeline mana satu yang akan jalan dahulu; Rang Undang-undang Gangguan
Seksual, Rang Undang-undang Kesaksamaan Gender, pindaan Akta OKU dan Rang
Undang-undang Warga Emas yang telah dijanjikan untuk dibuat.

Satu lagi adalah bilakah kita boleh update dan naik taraf ataupun pinda Akta Pusat
Jagaan dan Akta Orang Papa supaya ia lebih relevan untuk menyelesaikan masalah yang
dihadapi oleh banyak institusi pada hari ini.

Satu lagi ialah untuk staf rumah kanak-kanak; penstrukturan semula untuk
pengurusan rumah jagaan mangsa pemerdagangan manusia. Saya rasa saya telah
bangkitkan untuk KDN lebih sesuai untuk mengambil rumah seperti ini. Jadi, apakah
rancangan KPWKM untuk serahkan pusat jagaan ini kepada KDN?

Butiran 010600 — Pengurusan Maklumat. Saya rasa sudah tiba masa untuk kita
wujudkan satu database untuk ibu tunggal yang komprehensif dan menyeluruh supaya
bantuan yang diberikan oleh kerajaan kita boleh check dengan betul-betul dan kita ada
cara untuk memantau penggunaan dana atau bantuan yang diberikan kepada mereka.
Sekarang ini, kita tidak ada database yang komprehensif untuk bantu golongan ini.
