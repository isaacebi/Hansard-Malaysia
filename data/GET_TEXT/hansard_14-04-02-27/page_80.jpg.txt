70 DR.08.12.2021

kalau kita berapa pada tahap tiga, itu tandanya kerajaan hari ini tidak commit dalam
hendak menangani masalah pemerdagangan.

Saya rujuk kepada tajuk ini kerana melihat kepada butiran ini, peruntukan untuk
tujuan tersebut iaitu membanteras pemerdagangan orang telah menurun sebanyak 18.2
peratus. Jadi, agak mengecewakanlah. Patutnya kalau kita tahu kita hadapi masalah dan
kita ada komitmen untuk menyelesaikan masalah ini, peruntukan itu patutnya
dipertingkatkan.

Akhirnya, saya juga ingin memohon penjelasan Butiran 030500 — Wang Saku
Institusi Kanak-kanak yang menurut butiran ini juga turun hampir 10 peratus dalam
keadaan COVID-19 yang kesannya, kita tahu ramai kanak-kanak yang jadi yatim piatu
ataupun dibiayai oleh ibu tunggal. Maka, wang saku institusi kanak-kanak ini juga perlu
diberi perhatian penambahan dalam keadaan kita berada dalam era pasca pandemik ini.

Sekian, terima kasih, Tuan Pengerusi, dan mohon jawapan yang jujur dan ikhlas
daripada Yang Berhormat Menteri.

01620

Tuan Pengerusi [Dato’ Mohd Rashid Hasnon]: Terima kasih Yang Berhormat
Parit Buntar. Seterusnya Yang Berhormat Sik.

4.20 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Terima kasih Tuan Pengerusi. Saya terus pada Butiran 030800 —
Sosioekonomi Keluarga Miskin. Sebelum itu bagi pihak saya, saya ingin merakamkan
jutaan terima kasih dan penghargaan kepada semua pegawai dan kakitangan JKM Sik
yang telah bertungkus-lumus menguruskan Pusat Kawalan Operasi Bencana (PKOB)
bersama dengan anggota Pejabat Daerah Sik, RELA, APM dan sukarelawan-sukarelawan
menguruskan lebih 13,000 bakul makanan yang telah diagihkan sepanjang PKP sejak
awal tahun ini.

Seterusnya, saya ingin bangkitkan berkaitan dengan — pada tahun 2019
pengiraan semula nilai Pendapatan Garis Kemiskinan (PGK) mendapati 150,100 orang
atau 12.4 peratus penduduk di luar bandar dikategorikan miskin. Sekali gus lebih dua kali
ganda berbanding kadar kemiskinan nasional iaitu 5.6 peratus. Hal ini menjadi lebih
runcing jika kita lihat situasi pada tahun 2021 iaitu setelah pandemik COVID-19 melanda.

Keperluan merapatkan jurang perbezaan antara dua golongan iaitu golongan
berpendapatan rendah dan berpendapatan tinggi boleh dikatakan amat mendesak kerana
kesannya yang sangat besar kepada seluruh masyarakat. Dalam butiran ini iaitu
Sosioekonomi Keluarga Miskin, saya ingin bertanya apakah perincian program yang akan
dilaksanakan bagi tujuan meningkatkan taraf hidup penduduk khususnya di daerah Sik?
Berapakah sasaran golongan yang akan dimasukkan di bawah program ini?

Seterusnya Butiran 031200 — Bantuan Sosioekonomi Lain. Saya ingin bangkitkan
berkaitan dengan peruntukan dan perbelanjaan kepada rumah anak-anak yatim yang
telah diberi bantuan dipanggil peruntukan Geran Rangsum Harian. Rumah anak-anak
yatim ini sebahagiannya diuruskan oleh pihak swasta ataupun pertubuhan-pertubuhan
sukarela.

Pada ketika ini Geran Rangsum ini iaitu untuk kos makanan harian yang diberikan
sebanyak RM8 untuk seorang untuk enam kali makan. Namun, jumlah ini sangat rendah
kerana ketika hari ini kos untuk menyediakan makanan, kos bahan mentah, kos memasak
dan sebagainya sangat mendadak kenaikannya. Perkara ini pernah dibangkitkan oleh
Pertubuhan Kebajikan Anak-anak Yatim Malaysia (PRYATIM). Di daerah Sik juga, saya
mempunyai Rumah Anak-anak Yatim Gemilang yang menempatkan lebih 30 orang anak-
anak yatim dan orang-orang miskin. Jadi, di sini saya ingin memohon pihak kementerian
untuk menyemak kembali Geran Rangsum Harian ini supaya dinaikkan sekurang-
kurangnya RM16 untuk sehari bagi menampung kos bahan makanan.
