DR.08.12.2021 67

Berapakah peruntukan yang diberikan kepada setiap PAWE ini untuk
membelanjakan pengurusan dan menjalankan aktiviti serta apakah langkah-langkah
kerajaan untuk menarik lebih ramai warga emas mengikuti dan menyertai aktiviti dan
kegiatan di Pusat Aktiviti Warga Emas ini? Sekian, terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Sabak Bernam. Seterusnya, saya menjemput Yang Berhormat Sekijang.

4.04 ptg.

Puan Hajah Natrah Ismail [Sekijang]: Terima kasih Tuan Pengerusi. Saya terus
kepada Bekalan B.48 Butiran 030100 — Bertugas Ke Luar Negara. Dalam butiran ini
memperuntukkan sejumlah RM1 juta pada tahun 2022 berbanding dengan RM1.04 juta
pada tahun ini. Saya ingin tahu, apakah misi dan tugasan yang dilaksanakan di luar
negara di kala negara masih berhadapan dengan pandemik COVID-19? Apakah impak
dan hasil daripada tugasan di luar negara ini kepada institusi kebajikan negara?

Seterusnya, Butiran 030200 — Emolumen Kakitangan Kontrak. Bajet yang
diperuntukkan bagi tahun 2022 meningkat kepada RM20.1 juta. Ini memperlihatkan
pertambahan yang begitu drastik. Saya ingin tahu perincian perbelanjaan ini, berapa ramai
kakitangan kontrak baharu yang akan diambil? Apakah keperluan mendesak untuk
mengambil kakitangan kontrak yang begitu ramai berbanding membuat pengambilan
kakitangan di jawatan tetap?

Butiran 030400 — Kurang Upaya Pemulihan Dalam Komuniti (PDK). Peruntukan
bagi tujuan ini juga berlaku sedikit peningkatan. Saya ingin tahu, berapakah jumlah PDK
yang ada di seluruh negara? Berapa jumlah murid terkini yang telah didaftarkan? Apakah
istimewa PDK ini jika dibandingkan dengan pusat pemulihan yang lain? Saya juga ingin
tahu sejauh mana keberkesanan PDK dalam membantu anak-anak yang berkelainan
upaya ini untuk memastikan bahawa mereka akan boleh hidup berdikari pada masa akan
datang?

Beralih pula pada Butiran 030500 — Wang Saku Institusi Kanak-kanak, Butiran
030600 — Wang Saku Institusi Warga Emas dan Butiran 030700 — Wang Saku Institusi
Kurang Upaya. Saya ingin tahu berapakah jumlah pemberian wang saku kepada ketiga-
tiga golongan ini yang telah dibuat secara bulanan? Apakah kriteria utama dan kelulusan
yang akan diberikan pada mereka yang layak untuk memohon? Apakah jumlah had
pembelian wang saku bulanan ini? Adakah semak semula dan ditambah ekoran daripada
peningkatan kos sara hidup pada masa ini?

Selanjutnya Butiran 031500 — Pusat Aktiviti Warga Emas (PAWE). Dalam butiran
ini juga menunjukkan peningkatan peruntukan bagi tahun hadapan. Saya ingin tahu,
berapakah jumlah PAWE terkini yang tersedia dan beroperasi di seluruh negara? Adakah
terdapat PAWE yang sakit dan tidak beroperasi? Bagaimana pula pengoperasian PAWE
sepanjang pandemik COVID-19 ini? Bilakah pembinaan PAWE yang baharu akan
ditubuhkan di kawasan Parlimen Sekijang?

Saya juga pernah bangkitkan isu ini, di mana sehingga kini tidak ada sebuah
PAWE yang beroperasi di kawasan Sekijang. Saya telah mencadangkan sebuah tempat
yang sesuai dijadikan PAWE Sekijang. Perbincangan dan persetujuan oleh pihak JKM
Daerah Segamat juga telah diperoleh pada tahun 2019. Namun, sehingga kini tiada
tindakan yang diambil bagi membolehkan sebuah PAWE beroperasi di kawasan Parlimen
Sekijang. Saya mohon perhatian dan tindakan daripada pihak kementerian akan isu ini.

Terakhir, Butiran 031800 — Taska OKU. Saya ingin tahu jumlah terkini Taska OKU
yang ada di seluruh negara? Apakah Taska OKU ini diwujudkan sekurang-kurangnya satu
taska di setiap daerah? Bagaimanakah pihak JKM memantau dan membantu golongan
OKU ini dalam mendapatkan pelajaran, bimbingan dan bantuan yang sepatutnya untuk
pembangunan diri dan sahsiah golongan ini?
