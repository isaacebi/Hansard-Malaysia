20 DR.08.12.2021

Timbalan Yang di-Pertua [Dato’ Mohd Rashid Hasnon]: Masa dah cukup
panjang untuk soalan ini. Saya jemput soalan seterusnya.

11. Tuan Che Alias bin Hamid [Kemaman] minta Menteri Kesihatan menyatakan:
(a) kadar hayat penggunaan katil dan fasiliti kesihatan di hospital;
dan
(b) sama ada kementerian berhasrat menukar katil dan juga fasiliti

lain di Hospital Kemaman yang telah usang.

Timbalan Menteri Kesihatan | [Dato’ Dr. Haji Noor Azmi bin Ghazali]: Terima
kasih Tuan Yang di-Pertua. Terima kasih Yang Berhormat Kemaman, jiran saya ini.
Jangka hayat katil yang ideal adalah 10 hingga 15 tahun tetapi ianya bergantung kepada
tempoh penggunaan dan kekerapan kerosakan. KKM telah memperuntukkan sejumlah
RM4.5 juta kepada Hospital Kemaman bagi perolehan peralatan perubatan sepanjang
tempoh 2020 sehingga Oktober 2021 mengikut keutamaan pihak hospital dan JKM.

Peralatan ini termasuk peralatan perubatan yang diperlukan dalam menangani
wabak COVID-19 di Hospital Kemaman. Daripada peruntukan ini, pihak hospital telah
memperoleh lima unit katil ICU berserta kelengkapan lain bagi perawatan pesakit di
hospital ini. Pihak kementerian akan sentiasa memantau keperluan dalam penambahan
dan penggantian katil ini daripada semasa ke semasa agar perkhidmatan kesihatan di
hospital ini tidak akan terjejas. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan, sila Yang Berhormat Kemaman.

Tuan Che Alias bin Hamid [Kemaman]: Terima kasih Yang Berhormat Timbalan
Menteri di atas maklumat dan jawapan yang diberi. Untuk makluman Dewan, sebelum ini
ketika berlakunya peningkatan kes COVID-19 yang memuncak di Kemaman, sebahagian
ruang dan katil wad pesakit wanita di Hospital Kemaman ini terpaksa digunakan untuk
merawat pesakit-pesakit COVID-19. Hal ini menyebabkan sebahagian daripada pesakit
wanita terpaksa berkongsi wad dengan pesakit lelaki lantaran kekurangan katil dan juga
ruang mencukupi untuk merawat pesakit COVID-19.

Soalan tambahan saya, apakah langkah-langkah yang dilaksanakan oleh pihak
kementerian agar situasi ini tidak lagi berulang pada masa hadapan agar rawatan pesakit
di hospital dapat dijalankan dalam keadaan mesra dan selesa. Sekian, terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri, satu minit.

Dato’ Dr. Haji Noor Azmi bin Ghazali: Terima kasih Tuan Yang di-Pertua, terima
kasih Yang Berhormat sekali lagi. Berkenaan dengan katil ini, terutamanya kalau dia
bersangkutan dengan masalah COVID-19, bila ada peningkatan kes seperti yang berlaku
di banyak tempat juga dan seperti yang berlaku baru-baru ini di Lembah Klang, di mana
ada surge capacity dibuatkan untuk membantu masalah-masalah katil di ICU ataupun katil
di wad dan sebagainya.

Ini memang KKM mengambil perhatian yang serius sebab apa, kita tak boleh
biarkan pesakit duduk atas lantai. Itu perkara yang penting. Jadi, kalau kita dapat
maklumat dan kalau dapat maklumat daripada JKN, tentulah JKN akan mengetahui
perkara ini terlebih dahulu. Maka, tindakan-tindakan akan diambil. Walau bagaimanapun
Yang Berhormat, KKM akan meneliti perkara yang berlaku di Hospital Kemaman ini dan
kita akan ambil tindakan yang sewajarnya untuk membantu rakyat di sana. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan yang kedua, saya jemput Yang Berhormat Padang Serai.
