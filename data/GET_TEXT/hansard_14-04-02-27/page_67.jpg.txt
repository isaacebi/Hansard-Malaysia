DR.08.12.2021 57

kepada Yang Berhormat agar berhati-hati dalam membuat perbahasan dalam Dewan
yang mulia ini.

Tuan Khoo Poay Tiong [Kota Melaka]: Ya, Yang Berhormat Menteri.
Tan Sri Datuk Seri Panglima Haji Annuar bin Haji Musa: Sila, Yang Berhormat.

Tuan Khoo Poay Tiong [Kota Melaka]: Terima kasih kepada Yang Berhormat
Menteri. Jadi, mengikut laporan berita tersebut yang telah disebut oleh Yang Berhormat
Menteri, tahun hadapan ialah RM4.09 bilion dan Yang Berhormat Menteri sudah beri
penerangan bahawa ia datang dari tiga sumber.

Jadi, bolehkah Yang Berhormat Menteri berikan secara detailed bagi setiap
sumber itu, saluran itu berapa supaya kita boleh dapat RM4.09 bilion? Kalau kata ada
private sector yang mereka akan melabur, kita ingin tahu berapakah jumlah yang mereka
akan labur. Terima kasih.

Tan Sri Datuk Seri Panglima Haji Annuar bin Haji Musa: Yang Berhormat,
kalau Yang Berhormat tengok balik dalam jawapan-jawapan kementerian sebelum pada
ini, sewaktu menjawab menggulung Rancangan Malaysia Ke-12 dan juga sewaktu kita
menggulung di peringkat dasar, pecahan itu pernah diberikan. Pecahan berapa daripada
sumber USP, berapa daripada sumber kerajaan, berapa daripada sumber syarikat, itu
saya pernah bentangkan dalam Dewan ini.

Walau bagaimanapun, untuk kepentingan Yang Berhormat, saya akan cuba minta
pegawai menyediakan sekali lagi data-data itu sepertimana Yang Berhormat pohon. Saya
tidak ada masalah. Saya cuma memberi nasihat kepada Yang Berhormat supaya menjaga
apabila menyampaikan fakta itu haruslah fakta-fakta yang berasas.

Macam saya kata tadi, Yang Berhormat, saya juga hendak memberi sedikit
penjelasan tentang apa yang dibangkitkan oleh Ketua Pembangkang berhubung dengan
dakwaan bahawasanya ketidaktelusan dalam perolehan dan pemilihan syarikat Ericsson.
Walaupun ini di bawah Kementerian Kewangan, tetapi saya tidak hendak meletakkan,
ataupun orang kata hendak passing bola begitu sahaja kerana sebenarnya Kementerian
Kewangan dan Kementerian Komunikasi dan Multimedia melaksanakan secara bersama.

Jadi, untuk kefahaman Ahli-ahli Yang Berhormat, saya hendak menjelaskan
bahawa proses tender pelaksanaan Program 5G ini bukan dibuat secara bersembunyi.
Mungkin Ketua Pembangkang sekali lagi terlepas pandang iaitu apabila proses itu berlaku,
barangkali tidak sampai pengetahuan itu kepada beliau. Jadi, walaupun beliau tidak ada
dalam Dewan ini, Tuan Pengerusi, saya memilih untuk memberi gambaran ini untuk tujuan
rekod kerana ia dibangkitkan oleh Ketua Pembangkang yang kita hormati.

Proses tender 5G ini dimulakan pada bulan April yang lepas. Penilaian telah
dibuat ke atas 14 buah syarikat pembekal pelaksanaan rangkaian ataupun network
equipment provider. \Ini adalah satu tender terbuka secara global dan syarikat-syarikat
yang dipilih itu adalah syarikat antarabangsa yang telah ditinjau dan dikenal pasti melalui
tinjauan pasaran. Daripada senarai tersebut, lapan buah NEP telah dijemput untuk
mengemukakan expression of interest (EOI) berdasarkan kepada kriteria-kriteria berikut:

(i) pengalaman melaksanakan rangkaian 5G yang telah terbukti; dan
(ii) ada local presence, dengan izin, atau mempunyai operasi di
Malaysia.

Daripada lapan syarikat yang telah menyertai atau mengambil bahagian dalam
RFP, hanya empat buah syarikat NEP sahaja yang telah mengemukakan tawaran secara
muktamad dalam proses penilaian tender.

Pada bulan Mei dan Jun 2021, penilaian telah dilakukan di mana 55 peratus
diberikan kepada penilaian teknikal, 30 peratus penilaian komersial, 15 peratus penilaian
sosioekonomi yang telah ditetapbkan untuk menentukan pembida yang berjaya. Ericsson
telah mendapat penilaian tertinggi bagi ketiga-tiga kriteria tersebut.
