34 DR.08.12.2021

Akhir sekali ialah hak cipta. Jadi, saya juga ingin mencadangkan supaya pihak
kerajaan melihat kembali soal hak cipta ini sebab hak cipta bila diberikan kepada RTM,
diberikan kepada TV swasta dan sebagainya, ia sudah menjadi bertukar milik hak cipta
itu menjadi hak milik stesen TV tersebut. Tidak lagi menjadi hak milik kepada penerbit atau
kepada syarikat pengeluar tersebut lalu menyebabkan stesen TV bila ada ulang tayang,
mereka akan mendapat dan memperoleh keuntungan yang lumayan, sedangkan bagi
syarikat penerbit ini, mereka hanya mendapat sekali sahaja.

Jadi sebab itu kita harus kaji kembali seperti mana yang pernah dibuat oleh
Allahyarham Datuk Mohd Rahmat yang saya difahamkan satu ketika dahulu, dia pernah
membuat iaitu bila selepas dua tahun menjadi hak milik stesen TV ini, dipulangkan hak
milik itu kepada penerbit asalnya iaitu kepada pengeluar asalnya. Jadi ini yang seharusnya
dilakukan oleh pihak kerajaan pada kali ini untuk kita memberikan suntikan semangat
kepada penggiat-penggiat seni knhususnya kepada industri filem ini akan lebih maju ke
hadapan. Sekian, terima kasih.

Tuan Pengerusi [Dato’ Sri Azalina Othman Said]: Yang Berhormat Jerai.

12.09 tgh.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Pengerusi kerana memberi peluang kepada saya untuk mengambil
bahagian dalam perbahasan peringkat Jawatankuasa bagi Kementerian Komunikasi dan
Multimedia.

Pertama, berkaitan B.47 Butiran 030400 — Perlindungan Data Peribadi (JPDP).
Masalah integriti petugas telco yang menjual data peribadi pelanggan terutama kepada
jurujual kian meningkat. Terdapat juga mereka yang membeli data peribadi berkenaan
bertujuan untuk melakukan kegiatan jenayah siber. Akta Perlindungan Data Peribadi 2010
perlu diperkasakan oleh pihak kementerian ekoran peningkatan platform e-dagang yang
mana lebih mudah untuk menggunakan data peribadi pelanggan untuk melakukan urusan
penipuan.

01210

Menurut laporan akhbar, kes jenayah siber ini telah meningkat sebanyak 60
peratus sejak 10 tahun yang lalu. Tahun ini sahaja kerugian yang dialami adalah sebanyak
17,537 kes penipuan dari bulan Januari hingga Oktober 2021 atas talian yang melibatkan
kerugian sebanyak RM449.5 juta. Penguatkuasaan di peringkat petugas telco perlu
ditingkatkan kerana ketirisan banyak berlaku di sini. Soalan saya, apakah tindakan yang
diambil oleh pihak kementerian untuk menghalang daripada penyerahan data peribadi ini?

Kedua, B.47 Butiran 020900 — Perbadanan Kemajuan Filem Nasional Malaysia
(FINAS). Peruntukan pada tahun 2021 adalah sebanyak RM35 juta, kekal jumlah yang
sama pada tahun 2022. Kerajaan seharusnya meneliti perkara ini dengan sebaik mungkin.
Pihak kementerian perlu mengambil kira akan keadaan pandemik COVID-19 yang
melanda negara sehingga menyebabkan negara terpaksa mewujudkan PKP. Kebanyakan
produksi tidak dapat menjalankan sebarang aktiviti seperti penggambaran. Hal ini nyata
memberikan kerugian kepada mereka. Seharusnya peruntukan untuk tahun 2022 perlu
ditambah bagi membantu pemain industri ini, terutama sekali selepas tempoh yang lama
mereka tidak dapat bekerja.

Terakhir, Butiran 31003 — Jalinan Digital Negara (JENDELA). Capaian Internet di
sesetengah kawasan luar bandar sangat rendah, terutama semasa waktu kemuncak.
Seharusnya dengan kemajuan teknologi tinggi, masalah rangkaian Internet ini sepatutnya
tidak lagi kedengaran. Seharusnya juga semua orang dapat menikmati capaian Internet
yang stabil tanpa mengira waktu. Talian Internet ini perlu diperhebatkan lagi kerana secara
tidak langsung, ia dapat merapatkan lagi jurang di antara masyarakat bandar dan luar
bandar.

Jika ditakdirkan berlaku lagi pergerakan kawalan PKP, maka semua perlu
melaksanakan pembelajaran di atas talian. Masalah capaian Internet khususnya di
kawasan luar bandar negeri ini antara yang kerap disuarakan oleh ibu bapa yang kecewa,
