46 DR.08.12.2021

2.33 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Terima kasih Tuan Pengerusi kerana memberikan
kesempatan untuk saya bersama di dalam Kementerian Komunikasi dan Multimedia. Saya
terus kepada Butiran 020900 — Perbadanan Kemajuan Filem Nasional Malaysia (FINAS).

Saya ingin menyentuh mengenai sejauh mana kerajaan mengambil serius
cadangan FINAS untuk diwujudkan suatu akta bagi mengawal selia kandungan filem atau
program yang disediakan di platform digital terutama video atas permintaan yakni VOD
atau penyediaan pen-stream-an video.

Saya berpandangan perancangan jangka pendek dan segera yang proaktif untuk
mewujudkan dan menguatkuasakan akta ini adalah perlu memandangkan kandungan
digital seperti Netflix tidak ditapis selain mempunyai rangkaian yang lebih meluas
berbanding rangkaian televisyen tempatan.

Saya berpendapat kerajaan perlu. memandang serius cadangan _ ini
memandangkan kandungan program yang mengandungi unsur-unsur keganasan,
seksual dan unsur-unsur negatif lain yang keterlaluan bakal memberi kesan terhadap
pembangunan minda khususnya pada generasi muda kita.

Seterusnya Tuan Pengerusi Butiran 040400 — CyberSecurity Malaysia. Saya ingin
membangkitkan mengenai isu kebocoran data peribadi. Sehingga kini, apakah hasil
dapatan kajian forensik siber yang dijalankan bagi menjejaki tahap keseriusan kebocoran
data peribadi oleh Jabatan Pendaftaran Negara dan juga Jabatan Imigresen Malaysia
yang tular baru-baru ini?

Sehingga kini, sejauh mana isu kebocoran data peribadi bukanlah isu yang boleh
dipandang ringan lebih-lebih lagi dunia siber hari ini yang memungkinkan data peribadi
mana-mana individu boleh digunakan untuk tujuan jenayah oleh pihak-pihak yang tidak
bertanggungjawab, umpamanya isu penipuan atas talian yang melibatkan kerugian
sebanyak RM58 juta yang direkodkan pada enam bulan tahun ini juga asasnya berpunca
daripada kebocoran data peribadi mangsa itu sendiri.

Seterusnya Tuan Pengerusi, berkenaan Butiran 030100 — Infrastruktur dan
Aplikasi. Sejauh manakah komitmen kerajaan bagi menghalang akses laman web
pornografi yang semakin membimbangkan dalam kalangan rakyat di negara kita pada hari
ini? Statistik pada tahun 2020 menunjukkan rakyat Malaysia paling ramai di Asia melayari
laman web lucah ini sepanjang tempoh kawalan pergerakan. Walaupun statistik yang
dikeluarkan adalah dalam tempoh kawalan pergerakan, saya yakin bahawa individu yang
terjebak menonton adegan pornografi ini sebahagian besarnya akan menghadapi
ketagihan terhadap bahan seumpama itu.

Oleh itu, saya berpandangan kerajaan perlu melakukan satu tindakan ataupun
langkah-langkah yang lebih berkesan untuk membendung dan menyekat laman-laman
web yang seumpama ini kerana ketagihan terhadap pornografi bakal melahirkan generasi
yang mungkin sihat secara fizikalnya tetapi ia mempunyai mental yang berpenyakit.

Seterusnya dan yang terakhir Butiran 31003 — Jalinan Digital Negara (JENDELA).
Di bawah butiran ini saya ingin menyentuh mengenai kesenjangan jurang teknologi antara
golongan urban yang tinggal di bandar dengan golongan tua yang menetap di kawasan
luar bandar dan juga pedalaman seumpamanya. Apakah langkah-langkah yang
dilaksanakan oleh pihak kerajaan bagi mengurangkan jurang ini?

Kita teruja dengan pelaksanaan rangkaian 4G yang bakal dilancarkan awal tahun
hadapan. Namun, pada masa yang sama kita sedia maklum bahawa golongan tua
terutamanya yang menetap di kawasan-kawasan pedalaman ini kebanyakannya amat
tidak mahir teknologi ini bahkan peranti yang digunakan mereka juga mungkin tidak mesra
4G. Oleh itu, saya mohon pihak kementerian atau Yang Berhormat Menteri memberi
penjelasan terhadap isu ini. Sekian, terima kasih.

Tuan Pengerusi: Terima kasih Yang Berhormat Kemaman. Yang Berhormat
Kluang, silakan.
