66 DR.08.12.2021

Tumpuan saya adalah berhubung dengan kebajikan warga emas, terutama
kerana negara kita akan menjadi negara menua menjelang tahun 2030.

01600

Tahniah kepada kerajaan, khususnya Kementerian Pembangunan Wanita,
Keluarga dan Masyarakat yang menyediakan peruntukan khusus kepada warga emas
dalam tahun 2022 seperti wang saku warga emas. Butiran 030600 — Wang Saku Institusi
Warga Emas sebanyak RM870,000, Butiran 031500 — Pusat Aktiviti Warga Emas
(PAWE), sebanyak RM7.9 juta tahun 2022 berbanding RM4.8 juta tahun 2021 dan lain-
lain peruntukan kepada warga emas.

Saya menyambut baik langkah kerajaan yang prihatin kepada rakyat, khususnya
warga emas. Ini merupakan jaringan sosial yang sangat penting untuk memastikan
kelangsungan dan kesejahteraan kehidupan warga emas dalam konteks Keluarga
Malaysia memandangkan warga emas sudah tidak lagi mempunyai pekerjaan dan sumber
pendapatan lagi. Tambahan pula kebanyakan warga emas juga tidak mempunyai
simpanan.

Bantuan warga emas ini bukan sahaja penting untuk menyara kehidupan tetapi
juga untuk tujuan rawatan kesihatan dan perubatan. Saya ingin mengucapkan terima
kasih kepada kerajaan yang telah menaikkan kadar bantuan warga emas dari RM350
kepada RM500 sebulan. Saya ingin mendapat penjelasan kerajaan, berapakah ramai
penerima bantuan warga emas yang masa kini? Apakah kriteria-kriteria bagi melayakkan
seseorang penerima bantuan warga emas ini? Sekiranya terdapat dua orang ataupun
suami isteri warga emas, adakah kedua-duanya layak untuk menerima bantuan warga
emas?

Saya ingin menarik perhatian Dewan yang mulia ini bahawa Pendapatan Garis
Kemiskinan (PGK) untuk tahun 2021 adalah sebanyak RM2,208. Kita menyedari warga
emas bergantung kepada bantuan warga emas yang diberikan kerajaan. Ini
memandangkan mereka tidak mampu lagi untuk bekerja untuk mendapatkan ataupun
menjana pendapatan diri.

Saya ingin mencadangkan agar yang pertama, kerajaan mengkaji semula kadar
bantuan warga emas ini dan mencadangkan dinaikkan daripada RM500 sebulan kepada
RM1,000 berdasarkan PGK masa kini. Kedua, kerajaan memberi potongan ataupun
diskaun kepada semua warga emas dan OKU untuk mendapatkan perkhidmatan
pengangkutan seperti bas ekspres, kereta api dan kapal terbang, penginapan di hotel dan
makanan di restoran seperti mana yang diamalkan oleh kebanyakan negara-negara maju.
Ketiga, Bantuan Warga Emas (BWE) ini dibuka kepada semua bekas penjawat awam dan
swasta yang berjawatan kontrak yang tidak mendapat faedah persaraan pencen dan ini
kebanyakannya tergolong dalam golongan B40.

Sehubungan ini, saya berharap khususnya Kementerian Wanita, Keluarga dan
Masyarakat melalui Jabatan Kebajikan Masyarakat melaksanakan pendaftaran bagi
Bantuan Warga Emas ini secara lebih komprehensif dan inklusif serta meluas bagi
memastikan jaringan sosial untuk warga emas ini benar-benar menyeluruh dan
memberikan manfaat yang terbaik untuk semua warga emas yang memerlukan bantuan.
Akhirnya, berhubung dengan warga emas ini juga, saya ingin menarik perhatian Dewan
yang mulia ini bahawa Malaysia menuju kepada negara menua menjelang tahun 2030
apabila peratus warga emas melebihi umur 60 tahun dijangka meningkat secara drastik
iaitu kepada 5.3 juta dalam masa 10 tahun akan datang.

Pada tahun 2020, terdapat 3 juta orang warga emas di negara ini dan dijangka
meningkat sebanyak 15.3 peratus iaitu kepada 5.3 juta pada tahun 2030 dan seterusnya
30 peratus pada tahun 2050. Saya ingin mendapat penjelasan kerajaan, apakah
perancangan jaringan sosial untuk warga emas di negara ini? Sama ada perancangan
jangka pendek dan juga jangka panjang, khususnya daripada segi keperluan asas
kediaman, makanan, kesihatan, mental dan emosi serta kerohanian ataupun spiritual.
Berhubung dengan Pusat Aktiviti Warga Emas (PAWE), saya ingin mendapat penjelasan
berapa banyak PAWE yang terdapat di seluruh negara pada masa kini? Berapa ramai
warga emas yang manfaat PAWE ini?
