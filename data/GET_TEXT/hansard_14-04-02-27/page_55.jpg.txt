DR.08.12.2021 45

Kita ada menerima laporan daripada Yang Berhormat Menteri Komunikasi
mengenai pencapaian Program JENDELA. Butiran 31003. Namun, secara amnya,
pencapaian Internet di kawasan Parlimen P.136 Tangga Batu belum mencapai tahap yang
memuaskan.

Moto BN yang baharu membentuk kerajaan negeri iaitu “Makmur dan Stabil” itu
perlu dibuktikan dengan mereka boleh dengan cepat stabilkan talian ataupun rangkaian
Internet di Melaka amnya, Tangga Batu khasnya, sebelum boleh mewujudkan
kemakmuran kepada rakyat.

Sebagai seorang Ahli Parlimen beragama Islam, saya juga ingin mengingatkan
kementerian agar lebih teliti dalam mengawal media sosial dan aplikasi-aplikasi. Saya
terbaca ciapan Twitter Napsiah Khamis pagi ini tentang filem gay lelaki Melayu mula disiar
dalam aplikasi gay, Blued. Tajuk filem, Stay Away From Me.

Islam adalah agama rasmi Persekutuan mengikut Perkara 3 Perlembagaan dan
pelakon remaja yang berumur 17 tahun itu adalah seorang Melayu dan mengikut Perkara
160 Perlembagaan mendefinisikan Melayu itu beragama Islam. Saya tidak menyentuh hak
orang bukan Islam ya.

Seperkara lagi ialah banyak sangat iklan-iklan produk yang berbaur lucah.
Sungguh menjijikkan dan memalukan Islam sebagai agama rasmi negara ini.

Seperkara lagi, saya juga menerima keluhan pengusaha kebun yang mana tanah
mereka digunakan oleh TNB untuk laluan kabel rentas desa, bukan pencawang. Tuan
punya tanah perlu membayar cukai tanah sepenuhnya walaupun pampasan RM3,000
sehingga RM5,000 dibuat 20 tahun dahulu. Jadi, pekebun-pekebun ini hanya boleh
mengusahakan kebun dengan keluasan tanah yang tidak dapat digunakan sepenuhnya
kerana laluan kabel tersebut.

Adakah kementerian sedar tentang masalah ini dan bagaimana kementerian
dapat membantu tuan-tuan punya kebun mengatasi masalah ini dan kemungkinan
mengecualikan cukai kepada tanah yang digunakan laluan kabel tersebut? Sekian, terima
kasih.

Tuan Pengerusi [Dato’ Sri Azalina Othman Said]: Terima kasih Yang
Berhormat Tangga Batu. Ahli-ahli Yang Berhormat, Majlis bersidang semula sebagai
Majlis Mesyuarat.

[Majlis Mesyuarat bersidang semula]

[Dato’ Sri Azalina Othman Said (Pengerang) mempengerusikan Mesyuarat]

Dato’ Sri Azalina Othman Said [Pengerang]: Yang Berhormat, selepas ini ada
tujuh lagi pembahas, kemudian jawapan daripada Yang Berhormat Menteri ya sebab saya
dimaklumkan oleh Tuan Pengerusi. Ahli-ahli Yang Berhormat, Mesyuarat ditangguhkan
dan akan disambung semula jam 2.30 petang. Terima kasih.

[Mesyuarat ditempohkan pada pukul 1.00 tengah hari]
01430

[Mesyuarat disambung semula pada pukul 2.30 petang]

[Majlis bersidang dalam Jawatankuasa]

[Tuan Yang di-Pertua mempengerusikan Jawatankuasa]

Tuan Pengerusi: Terima kasih. Kita teruskan dengan perbahasan di peringkat
jawatankuasa bagi Kementerian Komunikasi dan Multimedia. Saya ingin menjemput Yang
Berhormat Kemaman. Silakan.
