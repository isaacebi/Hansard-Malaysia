DR.08.12.2021 93

kementerian-kementerian lain supaya kita mempunyai maklumat ibu-ibu tunggal ini. Jika
kita lihat kepada pembentangan Bajet 2022 pada baru-baru ini, ada disebutkan tentang
bantuan tunai langsung dan juga kebajikan iaitu Bantuan Keluarga Malaysia yang
disasarkan.

Selain daripada bantuan tambahan yang diberikan kepada Keluarga Malaysia ini,
kita juga ada kadar tambahan isi rumah iaitu ibu dan bapa tunggal. Jadi, dalam bajet
tersebut, dijangkakan hampir 500 ribu orang ketua isi rumah yang merupakan ibu bapa
tunggal. Ini sudah pastinya akan menjadi satu juga, antara sumber supaya di pihak
kementerian kita akan dapat mempunyai satu sistem yang lebih komprehensif, terutama
kepada ibu-ibu dan bapa-bapa tunggal ini.

Selain itu, saya mengambil maklum tentang perbahasan yang telah dibuat oleh
Yang Berhormat Segambut yang mana proses di Wilayah Persekutuan, kita tahu apabila
dalam keadaan COVID-19 melanda negara, ia bukan hanya di luar bandar yang terjejas.
Dalam proses penerimaan bantuan JKM ini, kita lihat penerima bantuan di bandar ini
semakin meningkat kerana mereka ini, golongan miskin bandar ini juga terjejas apabila
berlakunya COVID-19 ini.

Jadi, kerana itu di pihak kementerian, kita juga akan memantau dan menambah
baik melalui Program MySTEP dan sebagainya untuk membantu mempercepat proses-
proses, terutamanya permohonan di bawah JKM. Sekarang ini, warga kerja JKM di
seluruh negara jumlahnya tidak sampai 7 ribu orang yang menjaga hampir 32 juta orang
rakyat di Malaysia ini.

Ada juga disebutkan tadi tentang bagaimana program-program yang dibuat oleh
pihak kementerian, disebutkan tadi bahawa program-program keusahawanan dan juga
ada perkara yang di-viral-kan di Twitter yang tidak dijawab oleh kementerian. Untuk
makluman, kementerian telah pun mengeluarkan satu kenyataan media yang bertarikh 1
Disember yang menyatakan di sini bahawa kementerian melaksanakan kolaborasi
strategik dengan banyak syarikat lain yang berpotensi yang mana mesej di Twitter
tersebut menuduh bahawa ia adalah kronisme dan juga ia tidak membantu— Tidak
memberikan sebanyak RM1 ribu.

Soalan saya sebenarnya, dari manakah dengar RM1 ribu? Saya tidak pernah pun
mengeluarkan kata-kata bahawa bantuan itu akan diberikan sebanyak RM1 ribu. Itu yang
pertama. Kedua, apabila Program MyKasih Kapital ini dilancarkan semasa Hari Wanita
pada bulan Mac 2021, ketika itu tiada pun bajet tambahan yang diberikan. Kita
menggunakan bajet sedia ada di Yayasan Kebajikan Negara untuk membantu wanita.

Mengapa Kementerian Pembangunan Wanita, Keluarga dan Masyarakat ini
sibuk-sibuk hendak buat Program Wanita Bangkit ini? Apabila tadi ada juga beberapa
soalan daripada Ahli-ahli Yang Berhormat yang bertanyakan tentang Program Wanita
Bangkit. Program Wanita Bangkit ini, ia bukan sekadar hanya keusahawanan. Program
Wanita Bangkit juga adalah untuk membantu wanita mendapatkan peluang pekerjaan.
Sekiranya mereka ingin menceburkan diri dalam perniagaan juga, mereka diberikan ruang
dan peluang.

Tuan Pengerusi, kenapakah kementerian bersama dalam Program Wanita
Bangkit ini? Apabila kami turun ke bawah berjumpa dengan ramai rakyat melalui program-
program bakul makanan, bakul makanan bukan sekadar bakul makanan. Apabila kita
hadir ke rumah memberikan bantuan, kita lihat ada wanita yang terpaksa berhenti kerja
kerana untuk menjaga ahli keluarga yang sakit.

Ada wanita yang telah pun berhenti kerja sebelum pandemik dan adalah lebih
malang bagi dia, sewaktu itu suaminya pula diberhentikan kerja. Bak kata pepatah, “sudah
jatuh ditimpa tangga’”, wanita ini pula diceraikan. Mempunyai ramai anak. Terpaksa tinggal
di rumah kerana tiada siapa yang menjaga anak-anaknya. Dalam masa yang sama,
mereka perlu untuk menjana pendapatan.
