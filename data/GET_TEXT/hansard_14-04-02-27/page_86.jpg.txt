76 DR.08.12.2021

Saya meneliti kenyataan Yang Berhormat Timbalan Menteri bahawa kerajaan
akan membentangkan Akta Perlindungan Warga Emas pada tahun hadapan. Oleh itu
saya berharap agar cadangan ini turut dimasukkan ke dalam akta tersebut.

Butiran seterusnya ialah Butiran 020100 — Kebajikan Masyarakat. Masyarakat
khususnya golongan ibu tunggal yang kematian suami akibat COVID-19, mereka
kehilangan sumber pencari nafkah secara mengejut, kehilangan sumber pendapatan
keluarga dalam sekelip mata. Lebih membebankan apabila mereka yang sebelum ini
tergolong dalam kalangan M40 jatuh ke status B40 secara tiba-tiba.

Seperti yang diketahui umum, pihak kerajaan telah menyalurkan pelbagai
bantuan daripada segi kewangan kepada golongan ibu tunggal ini. Namun begitu, saya
ingin bertanya kepada pihak kementerian, apakah bentuk bantuan yang diberikan kepada
golongan ini khususnya bagi memastikan mereka mendapat peluang pekerjaan baharu
bagi menampung keperluan hidup seharian mereka?

Seterusnya, berkait dengan bantuan baiki rumah. Sekarang ini saya dimaklumkan
maksimum untuk bantuan baiki rumah kepada klien JKM hanyalah RM8,000. Saya
mencadangkan supaya bantuan ini dinaikkan kepada RM13,000 sebagai mana yang
diamalkan di peringkat KPLB, ICU JPM dan lain-lain. Saya juga memohon supaya dapat
dipertimbangkan permohonan baiki rumah ataupun baiki rumah dalam bentuk menambah
bilik kepada tiga buah bilik. Sekarang ini kalau sekiranya hendak tambah tiga buah bilik,
tidak dapat dipertimbangkan kerana kita semua maklum bahawa konsep perumahan Islam
mesti mempunyai tiga bilik. Ada bilik untuk suami isteri, ada bilik untuk anak lelaki dan ada
bilik untuk anak perempuan.

Seterusnya Butiran 032000 — Anjung Singgah. Saya ingin mengetahui sejauh
manakah sambutan kepada program Anjung Singgah ini? Apakah insentif yang diberikan
oleh kementerian kepada sesiapa yang menginap di Anjung Singgah ini? Sejauh manakah
program ini diuar-uarkan kepada golongan B40?

Untuk yang akhir sekali Tuan Pengerusi, Butiran 010800 — Pembangunan. Di
Setiu terdapat satu asrama anak yatim di bawah kelolaan Pertubuhan Kebajikan Anak
Yatim Terengganu (PERKAYA) di Pondok Paku Jabi di mana kebocoran atap asrama ini
yang perlu diberi bantuan untuk baik pulih segera. Di samping itu juga, mereka
memerlukan kenderaan untuk membolehkan dapat mengangkut para pelajar yang
ditempatkan di sini yang bersekolah di sekolah-sekolah menengah dan rendah di sekitar
asrama ini, di samping kemudahan bilik IT dan lain-lain. Sekian, Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Setiu. Seterusnya, Yang Berhormat Petaling Jaya.

4.48 ptg.

Puan Maria Chin binti Abdullah [Petaling Jaya]: Terima kasih Tuan Pengerusi.
Saya hendak merujuk kepada Butiran 020000 — Kesejahteraan Wanita, Keluarga dan
Masyarakat. Kenaikan harga barang dan bahan mentah secara tidak langsung telah
memberikan kesan kepada peniaga-peniaga kecil dan sederhana yang terdiri daripada
ibu tunggal, golongan miskin bandar, warga OKU, anak muda dan juga generasi emas.
Harga bahan mentah seperti beras, gula, minyak masak, tepung dan sebagainya telah
meningkat dengan mendadak dan ini telah menyukarkan para peniaga untuk
menyediakan produk seperti nasi lemak, nasi goreng dan kuih-muih. Seterusnya, mereka
tidak ada pilihan selain daripada menaikkan harga dan jualan barangan mereka.
Akibatnya berlaku penurunan jualan disebabkan oleh kekurangan pelanggan dan
sebagainya. Sesetengah daripada mereka adalah dengan izin, sole breadwinner atau
pencari nafkah tunggal untuk keluarga mereka.

Saya hendak tanya dan dapat penjelasan daripada kerajaan. Mereka tidak ada
jaringan keselamatan seperti pihak Menteri.
