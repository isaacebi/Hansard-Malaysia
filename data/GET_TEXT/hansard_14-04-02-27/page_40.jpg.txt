30 DR.08.12.2021

terutama yang melibatkan agensi-agensi kerajaan. Hal ini kerana kita risau sebab sebelum
ini kita mendengar bagaimana data daripada CTOS kalau tidak silap saya, terpaksa
dihalang untuk seketika waktu untuk mengelakkan data daripada dicerobohi.

Jadi, saya pohon jawapan daripada Yang Berhormat Menteri. Terima kasih.

Tuan Pengerusi [Dato' Sri Azalina Othman Said]: Yang Berhormat Libaran.
Tidak ada? Yang Berhormat Batu Kawan. Lima minit ya.

11.51 pg.

Puan Kasthuriraani a/p Patto [Batu Kawan]: Terima kasih, Tuan Pengerusi atas
peluang untuk Batu Kawan berbahas pada peringkat Jawatankuasa bagi Kementerian
Komunikasi dan Multimedia.

Tuan Pengerusi, saya ingin memetik Butiran 01600 — Cybersecurity Malaysia
yang melihat kenaikan daripada sebanyak RM26.7 juta kepada RM49 juta. Saya ingin
tahu di manakah kenaikan ini disalurkan? Adakah cyber security juga merangkumi
keselamatan pengguna kanak-kanak?

Tuan Pengerusi, dalam tempoh masa tahun 2006 sehingga 2021, dua orang
penjenayah seksual kanak-kanak ternama iaitu Richard Huckle yang ditangkap pada
tahun 2014 di Lapangan Terbang Gatwick dan Alladin Lanim daripada paedophiles
wanted list yang duduk di Sarawak ditangkap di sini. Kedua-dua kes ini mendapat
perhatian umum selepas pihak polis Queensland, Australia memberi maklumat kepada
PDRM dan anggota penguat kuasa di sini.

Sehingga kini, apakah status teknologi di Malaysia untuk menjejaki penjenayah
seksual kanak-kanak di alam maya dan dark web, dengan izin? Untuk selama 17 tahun,
saya rasa cukup masa untuk kita menggunakan Australia dan negara lain sebagai teladan
untuk melindungi kanak-kanak di Malaysia. Saya pernah bangkitkan isu ini. Pada masa
itu, Yang Berhormat Timbalan Menteri Komunikasi dan Multimedia menyatakan bahawa
tidak cukup peruntukan, kena tanya kepada Yang Berhormat Menteri Kewangan. Saya
rasa sudah tiba masanya kita memberikan kepentingan kepada pengguna kanak-kanak
di alam maya ini supaya negara Malaysia tidak akan atau tidak perlu bergantung pada
negara lain untuk mendapatkan maklumat mengenai keselamatan kanak-kanak.

Saya beralih kepada Butiran 94000 — Projek Berimpak Tinggi dengan kenaikan
daripada RM650,000 kepada RM2,000,000. Tuan Pengerusi, saya ingin tahu, apakah
projek, kos dan di mana projek ini akan dilaksanakan? Adakah ia sebuah projek
infrastruktur atau projek penggubalan rang undang-undang?

Tuan Pengerusi, saya juga ingin tahu apakah status Rang Undang-undang
Antibuli Siber? Pada tahun 2020 iaitu tahun lepas, seorang anak muda di kawasan saya
Thivya Nayagi menjadi mangsa buli siber sehingga membunuh diri atas tekanan yang
dihadapi di alam maya. Mantan Yang Berhormat Menteri telah mulakan rundingan dengan
agensi dan kementerian kerajaan seperti Kementerian Pembangunan Wanita, Keluarga
dan Masyarakat dan juga Pejabat Peguam Negara serta KDN dan PDRM. Maka saya
ingin tahu, adakah pimpinan baharu ini akan meneruskan usaha supaya Rang Undang-
undang Antibuli Siber ini akan dibentangkan supaya kami dapat bahas dan luluskan agar
anak-anak muda, lelaki, wanita dan  kanak-kanak diberikan perlindungan yang
secukupnya di alam maya.

Tambahan pula, pada tahun ini sahaja Suruhanjaya Komunikasi dan Multimedia
melaporkan bahawa daripada 15,238 kes gangguan online. Dalam tempoh masa tahun
2016 sehingga bulan September tahun ini, hanya 963 kes sahaja yang disiasat iaitu
sebanyak enam peratus sahaja. Saya ingin tahu, apakah status 94 peratus aduan yang
lain?

Kita galakkan pengguna internet sama ada anak-anak muda, kanak-kanak
mahupun dewasa untuk membuat laporan dengan Suruhanjaya Komunikasi dan
Multimedia sekiranya menjadi mangsa scam, gangguan online, sexual harrasment dan
mangsa buli juga. Akan tetapi, apabila laporan dibuat, kita lihat statistiknya sangat-sangat
