40 DR.08.12.2021

antarabangsa. Namun begitu, saya meneliti isu berita yang tidak sahih semakin
berleluasa.

Sebagai contoh, akhbar-akhbar memaparkan berita kenaikan sayur sehingga 200
peratus yang menimbulkan kemarahan rakyat. Walhal apabila kementerian membuat
semakan, perkara tersebut tidak berlaku. Oleh itu, apakah tindakan kementerian bagi
memastikan berita yang benar-benar sahih sahaja dipaparkan lebih-lebih lagi sebagai
persiapan menghadapi PRU yang akan datang bagi mengelak berita-berita tidak sahih
tersebut sekali gus mampu mencetus kemarahan rakyat?

Tuan Pengerusi, perkara terakhir Butiran 31000 — Projek Jalur Lebar. Saya
meneliti KP! pihak kementerian sempena 100 hari Keluarga Malaysia yang menggariskan
teras tiga sebagai teras bagi meningkatkan kesejahteraan sosial. Tidak dinafikan
pandemik COVID-19 yang melanda dunia telah membuka ruang yang lebih luas kepada
penggunaan teknologi digital dalam keadaan industri dan rakyat secara menyeluruh.
Pasca pandemik membawa jurang yang semakin meluas antara rakyat luar bandar dan
bandar khususnya dalam perkembangan teknologi. Oleh itu, selain daripada insentif
JENDELA yang sedang dijalankan, apakah pelan jangka pendek yang boleh dijalankan
bagi merapatkan jurang tersebut sesegera mungkin?

Saya memohon agar kementerian menjadikan daerah Setiu sebagai sebuah
daerah dan kawasan pedalaman diberi keutamaan dalam projek jalur lebar ini. Sekian
Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Ledang.

12.36 tgh.

Tuan Syed Ibrahim bin Syed Noh [Ledang]: Terima kasih Tuan Pengerusi.
Assalamualaikum warahmatullaahi wabarakaatuh dan salam sejahtera.

Saya terus pergi ke Butiran 70000 — PPP/PFI ataupun mungkin juga boleh Butiran
31000 — Projek Jalur Lebar. Ini berkaitan dengan 5G juga Yang Berhormat Menteri. Saya
lihat dalam media semalam 7 Disember, Yang Berhormat Menteri telah pun menyebut
bahawa Kabinet akan membuat keputusan berkenaan dengan penilaian semula kaedah
pemborong rangkaian tunggal (single network wholesale) untuk pelaksanaan 5G pada
Januari tahun depan.

Saya sambut baik perkara ini kerana saya telah bangkitkan berkenaan dengan
keperluan untuk kita betul-betul membuat penilaian akan model yang sebaik-baiknya
untuk negara sebelum kita bermula lebih jauh. Cumanya saya juga merujuk kepada
kenyataan yang dibuat oleh Yang Berhormat Menteri Kewangan di laman web
kementerian pada 25 November yang lalu. Dalam kenyataan ini, Yang Berhormat Menteri
Kewangan menyebut dengan yakin bahawa pendekatan single wholesale network yang
ini memberi manfaat penjimatan yang besar, syarikat-syarikat telekomunikasi boleh tawar
perkhidmatan 5G dengan lebih cepat, harga kepada pengguna yang lebih murah dan lain-
lain.

Malah dalam kenyataan tersebut serta kenyataan dan jawapan Menteri
Kewangan dalam Dewan yang sebelum ini pun, proses penepatan harga 5G sudah hampir
selesai dan beliau percaya syarikat telekomunikasi akan tertarik dengan penetapan yang
dibuat. Malah Yang Berhormat Menteri, saya juga difahamkan Ketua Pegawai Komersial
Digital Nasional Berhad (DNB), saudara Ahmad Taufik Omar menyebut pada 6 Disember
bahawa DNB sedang aktif berunding dengan syarikat-syarikat telekomunikasi untuk
bersama dalam inisiatif 5G ini.

Jadi kalau kita tengok, ada satu kontradiksi yang amat jelas berlaku sekarang ini.
Apakah ada perbezaan pendapat antara Kementerian Kewangan dan Kementerian
Telekomunikasi dan Multimedia dalam isu kaedah pelaksanaan inisiatif ini? Ini juga
berlaku dalam Dewan ini, banyak berlaku taici di antara KKMM dan Kementerian
Kewangan. Jadi saya minta sangat supaya ada satu penjelasan yang telus, yang teliti,
yang cermat disampaikan oleh Yang Berhormat Menteri untuk menjelaskan benar-benar
tentang perkara ini.
