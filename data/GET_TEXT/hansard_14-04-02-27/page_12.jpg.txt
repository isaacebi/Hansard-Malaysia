2 DR.08.12.2021

Susulan daripada keputusan MJM tersebut, KDN melalui Jawatankuasa Teknikal
telah menjalankan kajian terperinci bagi tujuan penggubalan RUU yang baharu bagi
menggantikan RUU IPCMC. RUU yang baharu ini dinamakan semula sebagai RUU
Suruhanjaya Bebas Tata Kelakuan Polis (IPCC).

RUU IPCC telah dibuat bacaan kali pertama pada 26 Ogos 2020 di Dewan
Rakyat. Namun bacaan kali kedua yang dijadualkan pada 27 Ogos 2020 telah
ditangguhkan dan akan dibaca di sidang Parlimen pada penggal ini iaitu ia tersenarai
dalam AUM nombor 7 giliran yang terakhir dalam sidang penggal ini. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Sila
soalan tambahan pertama, sila.

Datuk Seri Haji Salahuddin bin Ayub [Pulai]: Tuan Yang di-Pertua. Terima
kasih atas jawapan itu. Kita sentiasa memberikan penghargaan kepada pihak Polis Diraja
Malaysia di atas jasa dan juga komitmen, terutama menjadi barisan hadapan dalam isu
pandemik COVID-19 dan juga isu-isu yang bersabitan dengan keselamatan negara.

Namun begitu Tuan Yang di-Pertua, pada 18 Mac 2021, bekas IGP menyatakan
wujud kartel dalam PDRM. Kemudian pada 13 Oktober, berlakunya satu isu pembelian
pangkat Superintenden dalam kalangan anggota polis bernilai RM100,000. Kemudian 13
April, Ketua Polis Johor yang masih berkhidmat, Datuk Ayob Khan Mydin Pitchay
mengatakan ramai pegawai tinggi polis terlibat dalam isu Geng Nicky dan juga Menteri
Dalam Negeri sendiri pada 6 Disember mengatakan wujud elemen jenayah dalam
kematian dalam tahanan.

Semua isu ini Tuan Yang di-Pertua adalah isu yang sangat penting. Kalau dahulu,
mungkin ada isu yang mengatakan hearsay. Cakap-cakap di luar tetapi ini datang
daripada bekas IGP, Ketua Polis Johor yang masih berkhidmat dan juga bekas-bekas
pegawai tinggi polis. Jadi soalan saya pada pagi ini, adakah rang undang-undang ini
pastinya akan dibawa, bukan untuk kita mencemarkan nama baik pasukan polis tetapi
untuk kita mencegah dan mengembalikan nama harum PDRM pada masa akan datang.
Jadi, saya mahu jawapan kepastian adakah benar-benar rang undang-undang ini akan
dibawa dalam Parlimen ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pulai. Sila Yang Berhormat Timbalan Menteri menjawab. Satu minit.

Tuan Jonathan bin Yasin: Terima kasih Yang Berhormat Pulai. Setakat ini
memang itulah rancangan kerajaan iaitu mengemukakan rang undang-undang ini pada
penggal ini. Setakat ini tiada perubahan Yang Berhormat Pulai. Ya, terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan yang pertama, saya jemput Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Soalan saya ialah berkaitan isu salah laku dalam kalangan anggota dan pegawai
polis masih berada pada tahap yang agak tinggi ataupun serius apabila 88 peratus
daripada 750 aduan diterima Suruhanjaya Integriti Agensi Penguatkuasaan dalam tempoh
tujuh bulan tahun ini melibatkan agensi itu.

01010

Sejauh mana isu salah laku ini disiasat dan apakah status kepada aduan ini di
saat ini? Terima kasih.

Tuan Jonathan bin Yasin: Tuan Yang di-Pertua, oleh kerana soalan itu agak
spesifik, kita akan bagi jawapan bertulis kepada Yang Berhormat Kuala Krai.

Tuan Haji Ahmad bin Hassan [Papar]: Papar.

Timbalan Yang di-Pertua [Dato’ Mohd Rashid Hasnon]: Saya jemput untuk
soalan tambahan ketiga, Yang Berhormat Papar.
