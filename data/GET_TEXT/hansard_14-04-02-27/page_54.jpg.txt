44 DR.08.12.2021

Butiran 030200 — Kawalan Pematuhan. Pertama, adakah akta yang sedia ada
sudah mencukupi bagi memberi kuasa kepada SKMM dalam mengawal dan memantau
aktiviti-aktiviti yang berkaitan undang-undang telekomunikasi?

Kedua, apakah usaha-usaha yang dirancang oleh kementerian bagi
mendapatkan kerjasama dari pihak penyedia perkhidmatan luar negara seperti Facebook
dan Google dalam menurunkan hantaran dalam media sosial yang berbaur hasutan dan
perkauman?

Ketiga, belia sangat aktif dalam media sosial dalam memuat naik status di media
sosial peribadi seperti Twitter, Facebook, Page, Messenger dan TikTok. Ada yang
memuat naik status secara purata lima hingga 12 kali sehari. Ada yang memuat naik status
mengikut musim dan isu-isu yang berlaku pada satu-satu masa. Dengan mengambil kira
realiti ini, adakah SKMM ada menyediakan garis panduan penggunaan media sosial
dalam kalangan belia?

Akhir, Tuan Pengerusi, ialah Butiran 040400 — CyberSecurity Malaysia. Apakah
keberkesanan agensi dalam memastikan tahap kesiapsiagaan pertahanan siber negara
kita terutamanya dalam menghadapi serangan penggodam antarabangsa? Terima kasih
Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Tangga
Batu.

12.54 tgh.

Puan Rusnah binti Aluai [Tangga Batu]: Assalamualaikum. Terima kasih
kepada Tuan Pengerusi dan juga Yang Berhormat Menteri atas peluang yang diberikan.

Saya merujuk kepada Butiran 030000. Capaian Internet di kawasan Tangga Batu
masih belum mencapai tahap yang memuaskan. Malahan, tiada perkembangan yang
boleh dibanggakan dalam tahun-tahun kebelakangan ini sedangkan kehidupan moden
banyak bergantung kepada media sosial apatah lagi semasa pandemik.

Untuk keluar rumah dan menjalankan aktiviti, semuanya memerlukan rangkaian
Internet. Nombor wahid ialah aplikasi MySejahtera. Hendak masuk kedai, restoran,
supermarket, klinik, semuanya perlukan rangkaian Internet yang baik. Hendak berniaga
pun banyak menggunakan Internet. Hampir dua tahun persekolahan dijalankan melalui
PdPR yang sudah tentu bergantung kepada capaian Internet.

Melaka baru sahaja mengadakan Pilihan Raya Negeri. Hampir semua menteri
dan Ahli-ahli Parlimen mengunjungi Melaka untuk berkempen atau menjadi pelancong
politik. Jika melalui Hutan Simpan Masjid Tanah ke Sungai Udang, Internet langsung tiada.
Semua komunikasi telefon terhenti. Mungkin ianya kawasan latihan ketenteraan, kita
boleh faham. Namun, apabila masuk sahaja ke Pekan Sungai Udang, ke Pekan Tangga
Batu dan Tanjung Kling, talian terputus-putus apatah lagi jika ingin download, dengan izin,
video ataupun dokumen yang dihantar.

Dari Sungai Udang melalui Lebuh Raya SPA ke Cheng juga begitu. Di Bertam
Hulu, cukup teruk. Begitu juga di kawasan Tesco ataupun Lotus’s Cheng. Dalam kedai-
kedai pun kalau kita hendak telefon sesiapa yang berada di dalam kompleks itu pun
memang putus-putus dan tidak dapat. Dari Cheng ke Malim, sama sahaja. Ini belum lagi
dari Cheng ke Krubong ataupun ke Ayer Keroh.

Butiran 030400 — Perlindungan Data Peribadi. Apakah status cadangan pindaan
Akta Perlindungan Data Peribadi? Kerajaan telah mengadakan konsultasi awam tentang
pindaan ini. Apakah aspek yang telah diterima untuk dipinda? Adakah kerajaan
bercadang agar sektor awam juga tertakluk kepada akta ini?

Tadi kita dengar Yang Berhormat Kota Samarahan menceritakan pasal
kebocoran data peribadi yang menyebabkan banyak sangat kes-kes scammer ataupun
penipu-penipu yang menipu terutamanya orang-orang yang sudah pencen habis duit
simpanan dan gratuiti.
