DR.08.12.2021 55

Selain itu, bagi Lembaga Pengarah FINAS juga hanya lima daripada 11 orang di
dalam lembaga pengarah tersebut adalah daripada latar belakang perfileman dan
penyiaran. Pengerusi FINAS pula tiada langsung pengalaman di dalam bidang perfileman
atau penyiaran. Memetik kata-kata Pengerusi FINAS sendiri, beliau mengimpikan agar
filem-filem Malaysia mencapai taraf Hollywood.

Akan tetapi apakah kepimpinan industri seni negara dan usaha-usaha pihak
kerajaan bersedia untuk ke arah tersebut, Hollywood? Seterusnya, di sini juga kita dapat
permasalahan pembahagian kuasa dalam pengurusan bahan-bahan sastera. Misalnya,
Lembaga Penapisan Filem (LPF) berada di bawah Kementerian Dalam Negeri dan bukan
di bawah FINAS. Selain itu, badan tersebut juga mengambil sesiapa yang dirasakan layak
untuk menjadi Ahli Lembaga Penapisan Filem.

Bukankah lebih logik agar mereka yang mempunyai latar belakang di dalam
bidang sastera untuk menjadi ahlinya? Sesungguhnya perkara ini masih janggal dan
sememangnya sangat wajar FINAS sebagai badan yang mengurus hal-hal perfileman
bagi menguruskan urusan penapisan filem.

Seterusnya, merujuk kepada Butiran 050100 — Program Penyiaran TV, bagi
program one-off untuk program penyiaran TV.

Tuan Mohamed Hanipa bin Maidin [Sepang]: Yang Berhormat Kepong, boleh
sekejap?

Tuan Lim Lip Eng [Kepong]: Pihak kementerian perlu menjelaskan untuk RM11
juta. Apakah butiran-butiran berkenaan program ini? Siapa individu atau badan yang
terlibat di dalam program ini serta perkhidmatan penyiaran tersebut? Sikit, sikit lagi.

Tuan Mohamed Hanipa bin Maidin [Sepang]: Okey.

Tuan Lim Lip Eng [Kepong]: Balik kepada Butiran 990100 — Media City.
Sebagaimana yang diketahui sidang rakyat yang mulia, Media City adalah inisiatif yang
dijalankan bagi mewujudkan sebuah hab penyiaran negara dan sudah pun bermula
semenjak tahun 2018. Saya nak tahu, apakah status Projek Media City ini? Akhirnya, saya
merujuk kepada Butiran 020800 — Pertubuhan Berita Nasional Malaysia (BERNAMA).

Saya nak mencadangkan agar BERNAMA untuk membenarkan_pihak
pembangkang mencadangkan seorang individu yang dirasakan layak untuk menjadi
sebahagian daripada Lembaga Pengarah BERNAMA. Dalam semangat Keluarga
Malaysia yang bersifat terbuka ini, sudah tiba masanya agensi seperti BERNAMA menjadi
sebuah badan penyampai informasi yang neutral. Seorang lembaga pengarah daripada
cadangan pihak pembangkang ini dilihat dapat menjadi individu yang menjalankan proses
semak dan imbang di dalam organisasi BERNAMA.

Ya, silakan Yang Berhormat Sepang.

Tuan Mohamed Hanipa bin Maidin [Sepang]: Terima kasih kepada sahabat
saya, Yang Berhormat Kepong. Tuan Pengerusi, saya nak tanya. Tadi Yang Berhormat
menyentuh tentang FINAS. Adakah Yang Berhormat setuju dengan saya bahawa FINAS
ini pada dasarnya ia buat filem-filem yang boleh menaikkan nama negara, filem yang
mungkin ada national interest, bukan national embarrassment. Apa pendapat Yang
Berhormat Kepong?

Tuan Lim Lip Eng [Kepong]: Saya harap kementerian akan jawab soalan
daripada Yang Berhormat Sepang. Itu sahaja, terima kasih.

Tuan Pengerusi: Terima kasih Yang Berhormat Kepong. Saya ingin menjemput
Yang Berhormat Menteri untuk menjawab, 20 minit Yang Berhormat. Saya syorkan kalau
Ahli Yang Berhormat yang menanya itu tidak ada, maka boleh dijawab secara bertulis,
kecuali Yang Berhormat Menteri memikirkan bahawa perkara itu mendesak dan
memerlukan jawapan di sini. Silakan, Yang Berhormat Menteri.
