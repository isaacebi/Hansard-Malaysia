32 DR.08.12.2021

telah diambil terhadap pesalah-pesalah siber yang telah menyerang laman web utama
termasuk laman web kerajaan?

Tuan Pengerusi, Butiran 31003 — Jalinan Digital Negara (JENDELA) yang juga
mempunyai kenaikan yang cukup ketara dan memberangsangkan. Terima kasih saya
ucapkan dan tahniah kepada kementerian. Saya melihat kenaikan peruntukan yang
sangat tinggi pada butiran ini menunjukkan kerajaan sangat serius dalam menyelesaikan
kesenjangan perhubungan antara bandar dan kawasan-kawasan pedalaman.

Seperti yang kita ketahui, Kuala Krai merupakan antara daerah di selatan
Kelantan yang mempunyai geografi yang berbukit-bukau dan sangat luas. Sudah tentu
jaringan telekomunikasi amat-amat diperlukan. Kuala Krai sendiri ketika pengumuman
Yang Berhormat Menteri baru-baru ini telah menerima sebanyak 28 buah menara baharu,
sebanyak 60 naik taraf stesen pemancar 4G/LTE yang sudah siap manakala sebanyak 88
buah lagi masih dalam pelaksanaan. Ini berserta, sebanyak 684 ketersediaan sambungan
gentian optik manakala sebanyak 1,610 yang masih dalam pelaksanaan. Tentunya saya
ingin mengucapkan rasa syukur dan terima kasih atas pengurniaan ini.

#1200

Insya-Allah dalam masa yang tidak lama lagi, masalah yang membelenggu Kuala
Krai dapat diselesaikan. Dalam masa yang sama Tuan Pengerusi, saya ingin menanyakan
berapakah menara yang sudah mula dibina dan bilakah 28 buah menara ini akan siap dan
mula beroperasi sepenuhnya? Adakah dengan siapnya semua perancangan JENDELA
ini, mampu menyelesaikan masalah-masalah utama telekomunikasi di Kuala Krai
khususnya? Apakah perancangan jangka panjang kerajaan untuk mengurangkan jurang
telekomunikasi antara kawasan-kawasan luar bandar dan bandar?

Selain itu, adakah Yang Berhormat Menteri bersetuju kita sedikit terlambat dalam
menerima 5G berbanding negara-negara jiran kita seperti Singapura, Thailand dan
Indonesia? Apakah sebab utama kelewatan ini berlaku dan adakah kita sudah berada di
landasan yang betul untuk menerima 5G? Adakah terdapat kajian khusus penerimaan
penduduk dan masyarakat terhadap 5G dan apakah keputusan kajian tersebut. Bilakah
jangkaan pihak kerajaan untuk negeri Kelantan menerima 5G dan adakah ianya nanti tidak
akan membebankan pengguna dengan kadar bayarannya?

Terakhir, Tuan Pengerusi ialah, Butiran 32000 — Schoolnet Fasa Dua, juga
mempunyai kenaikan yang cukup ketara daripada RM1.5 juta kepada RM100 juta. Saya
melihat terdapat kenaikan yang mendadak ini dan tahniah sekali lagi dan semoga
persoalan-persoalan yang berbangkit sebelum ini akan dapat diselesaikan. Apakah
elemen yang terdapat dalam Schoolnet Fasa Dua ini dan adakah ianya adalah
kesinambungan Schoolnet yang terdahulu?

Projek Schoolnet ini melibatkan penyediaan capaian internet jalur lebar kepada
10,000 buah sekolah di seluruh negara. Adakah projek ini mencapai sasarannya? Apakah
penerimaan murid-murid dan guru-guru terhadap projek ini dan adakah ianya berjaya
mengurangkan jurang pendidikan antara luar bandar dan juga bandar? Terima kasih Tuan
Pengerusi.

Tuan Pengerusi [Dato’ Sri Azalina Othman Said]: Yang Berhormat Pokok
Sena.

12.01 tgh.

Dato’ Mahfuz bin Haji Omar [Pokok Sena]: Terima kasih Tuan Pengerusi. Saya
ingin menyentuh B.47 Butiran 020000 — Komunikasi Strategik dan Industri Kreatif
bersekali dengan Butiran 020700 — Penyiaran (RTM) dan juga Butiran 020900 —
Perbadanan Kemajuan Filem Nasional Malaysia (FINAS) serta P.11031 - Kajian
Pembangunan Dasar Muzik dan Filem Negara. Semua itu ada kaitan antara satu sama
lain. Jadi isu yang saya hendak bangkitkan di sini Tuan Pengerusi ialah, soal hala tuju
perfileman dalam negara kita dan juga industri kreatif dalam negara kita.

Kita melihat bahawa daripada sudut pembangunan filem dalam negara kita ini
masih jauh untuk menjadi satu industri menyumbang kepada KDNK dalam negara kita,
berbanding dengan apa yang berlaku di India, di Korea, di Jepun, di Europe. Mereka
