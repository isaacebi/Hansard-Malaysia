DR.08.12.2021 17

untuk berkhidmat dan ada yang bekerja, ada juga yang melakukan kerja-kerja di lapangan,
berbakti, melibatkan khidmat masyarakat.

Jadi, ia akan diperbaiki lagi supaya penjara-penjara kita tidak terlalu sesak. Ada
juga pusat-pusat penjara sementara yang telah dibina. la akan dipertimbangkan sama ada
ada keperluan untuk menambahkan lagi pusat-pusat tahanan sementara ini. Terima kasih
Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
Jawab Lisan seterusnya saya ingin menjemput Yang Berhormat Segambut.

10. Puan Hannah Yeoh Tseow Suan [Segambut] minta Menteri Sumber Manusia
menyatakan langkah-langkah yang telah dan akan diambil untuk melindungi golongan
penghantar makanan atau barangan yang bermotosikal/berkereta dan memastikan sektor
ini kekal relevan.

Timbalan Menteri Sumber Manusia [Datuk Haji Awang bin Hashim]:
Bismillahi Rahmani Rahim. Assalamualaikum warahmatullahi wabarakatuh. Tuan Yang
di-Pertua, berkaitan dengan soalan yang dibangkitkan oleh Yang Berhormat Segambut
ini yang terus bersangkut dengan ekonomi gig. Jadi, pekerjaan ekonomi gig mendapat
sambutan yang amat baik oleh rakyat dan telah menjadi trend semasa untuk dijadikan
sebagai kerjaya tetap ataupun sementara. Apatah lagi ketika kita menghadapi pandemik
COVID-19 ini, ekonomi gig ini banyak membantu dalam economic cycle negara.

Rakyat juga kini bersaing untuk mendapatkan pekerjaan yang tersedia melalui
platform tempatan seperti Grab, Grabfood, Lalamove, Foodpanda dan sebagainya. Atas
keprihatinan kerajaan terhadap pekerja ekonomi gig terutamanya rakyat kita yang
menghadapi situasi yang tidak dijangka ini, kerajaan mengambil langkah aktif dengan
menyediakan perlindungan sosial iaitu Skim Keselamatan Sosial Pekerjaan Sendiri di
bawah Akta Keselamatan Sosial Pekerjaan Sendiri 2017 (Akta 789).

Walaupun pada mulanya Skim Keselamatan Sosial Pekerjaan Sendiri hanya
terpakai secara mandatori kepada pemandu teksi yang bekerja sendiri, kemudian ia
diperluaskan kepada pemandu e-hailing bermula 1 November 2018.

Menyedari perusahaan perkhidmatan pengangkutan dan _ penghantaran
barangan atau makanan telah mulai mendapat permintaan dalam pasaran dan juga
penawarannya yang tinggi, kerajaan telah mewajibkan pekerja perusahaan ini secara
mandatori mendaftar dan mencarum dengan Skim Keselamatan Sosial Pekerjaan Sendiri
mulai 1 Oktober 2021, sebagai salah satu pelan memastikan kategori tersebut
mempunyai perlindungan keselamatan sosial.

Ini kerana mereka merupakan golongan yang berisiko tinggi mengalami
kemalangan semasa menjalankan pekerjaan. Langkah ini memperlihatkan keprihatinan
kerajaan terhadap ekonomi gig yang banyak membantu negara mengekalkan rantaian
ekonomi di saat pandemik COVID-19 ini.

Berdasarkan kepada maklumat ini, OBS atau orang bekerja sendiri aktif sehingga
3 Disember 2021 dalam sektor penghantaran barangan dan makanan adalah seramai
210,516 orang yang telah mendapat manfaat daripada pendaftaran ini, daripada sistem
PERKESO yang telah dilancarkan ini. Daripada jumlah tersebut yang mewakili orang
bekerja sendiri yang paling ramai mendaftar dalam program PERKESO ini seramai
348,663 orang pencarum secara aktif yang bekerja sendiri, yang tanpa majikan.

Jadi, dengan itu dalam perkembangan ini kita tengok sama ada dasar dan
undang-undang yang bersesuaian akan dicadangkan setelah kementerian mendapatkan
maklumat yang menyeluruh bagi keperluan alam pekerjaan gig bagi melindungi mereka
di masa akan datang. Keprihatinan kerajaan terhadap perkara tersebut dihasratkan dalam
Rancangan Malaysia Ke-12. Bagi tahun 2021 hingga 2025 dengan menetapkan jaminan
untuk menyokong pembangunan ekonomi gig.
