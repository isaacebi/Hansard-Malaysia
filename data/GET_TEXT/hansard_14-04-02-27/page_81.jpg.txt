DR.08.12.2021 71

Seterusnya Butiran 031300 — Komuniti. Jumlah yang diperuntukkan bagi butiran
ini adalah sebanyak RM19.57 juta. Jadi saya ingin bertanya apakah sasaran golongan
bagi peruntukan komuniti ini terutamanya di daerah Sik dan apakah bentuk program yang
akan dilaksanakan?

Seterusnya yang terakhir Butiran 031700 — Home Help. Program ini, berapakah
sasaran sukarelawan yang disasarkan bagi seluruh negara untuk menjayakan program
ini? Bagaimanakah perincian program Home Help ini bagi daerah Sik dan berapakah
sasaran bagi golongan sasar yang akan mendapat bantuan daripada sukarelawan ini
melalui program yang akan dilaksanakan ini? Tuan Pengerusi, sekian terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Sik. Seterusnya Yang Berhormat Kalabakan.

4.24 ptg.

Tuan Ma’mun bin Sulaiman [Kalabakan]: Terima kasih Tuan Pengerusi.
Assalamualaikum warahmatullahi wabarakatuh. Saya juga ingin mengambil bahagian
dalam perbahasan Jawatankuasa Kementerian Pembangunan Wanita, Keluarga dan
Masyarakat. Saya menganggap kementerian ini sangat penting untuk meningkatkan
keharmonian kekeluargaan di negara kita dalam suasana pandemik sekarang. Saya juga
mengalu-alukan peruntukan RM790 juta untuk golongan OKU yang dianggap munasabah
dan harus dibelanjakan sepenuhnya untuk membantu golongan ini.

Butiran pertama yang ingin saya sentuh ialah Butiran 030800 — Sosioekonomi
Keluarga Miskin dan Butiran 030900 - Sosioekonomi Kurang Upaya. Pertama, saya lihat
peruntukan Sosial Ekonomi Keluarga Miskin ini tidak berubah dari tahun ini dan tahun
hadapan iaitu RM350 juta. Saya ingin tahu berapakah jumlah keluarga yang telah jatuh
ke dalam kategori miskin sejak pandemik bermula hingga hari ini berdasarkan rekod
kementerian?

Kedua, saya ingin tahu apakah bentuk bantuan serta latihan sosioekonomi yang
diberikan kepada keluarga miskin ini? Bagaimana kementerian dapat memastikan tiada
satu pun keluarga miskin yang tercicir khususnya mereka yang tiada di dalam rekod
kementerian? Ketiga, daripada rekod tersebut, berapakah jumlah ahli keluarga miskin dari
Sabah amnya dan dalam Parlimen Kalabakan khususnya.

Butiran seterusnya ialah Butiran 030800 — Bantuan Am dan Butiran 031200 —
Bantuan Sosioekonomi Lain. Kedua-dua butiran ini diberikan peruntukan masing-masing
berjumlah RM9.5 juta dan RM15 juta. Saya memohon diberikan penjelasan, apakah
bentuk bantuan yang disediakan di bawah butiran ini? Saya ingin menyentuh mengenai
isu bakul makanan Jabatan Kebajikan Masyarakat di Sabah. Sehingga ke hari ini, senarai
penyelaras dan senarai penerima bakul bantuan makanan masih lagi belum diberikan atau
disediakan. Apakah puncanya?

Kedua, saya ingin bertanya adakah benar pendaftaran ataupun pengagihan bakul
makanan adalah hanya melalui database eKasih di Sabah atau ada cara lain bagi
mendaftar penerima-penerima tersebut? Menyentuh mengenai database eKasih ini,
apakah pembaharuan yang dilakukan oleh kementerian mengenai data ini? Ramai rakyat
khususnya di Sabah mengeluh mengatakan bahawa data ini sudah tidak relevan kerana
ia tidak mencerminkan jumlah sebenar penerima bantuan. Ada daripada mereka yang
dikategorikan dalam data eKasih bukan lagi dalam kategori miskin. Akan tetapi, masih lagi
nama mereka dalam data ini.

Dalam memastikan tiada golongan yang tercicir, saya ingin bertanya adakah
kementerian bekerjasama dengan ketua kampung, ketua masyarakat atau wakil rakyat
sama ada daripada kerajaan mahupun pembangkang dalam proses mengagihkan
bantuan-bantuan ini. Ini kerana, data daripada mereka lebih jadi pelengkap pada data
yang direkodkan oleh kementerian.
