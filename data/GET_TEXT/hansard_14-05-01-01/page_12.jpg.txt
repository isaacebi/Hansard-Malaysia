4 DR.28.02.2022

syarikat tempatan, khususnya perusahaan kecil dan sederhana untuk meningkatkan
penyertaan dalam rantaian nilai serantau dan global.

[Meneguk air]

Ahli-ahli Yang Berhormat sekalian, Rancangan Malaysia Ke-12 yang bermatlamat
‘Keluarga Malaysia — Makmur, Inklusif dan Mampan’ telah dirangka untuk menangani
cabaran sosioekonomi akibat pandemik COVID-19 dengan mengambil kira harapan dan
keperluan setiap rakyat Beta. Sebanyak sembilan fokus utama telah digariskan bagi
mengembalikan semula momentum pertumbuhan ekonomi dan memacu Malaysia ke arah
sebuah negara maju. Beta berharap Jawatankuasa Khas Pemantauan RMK-12 yang
melibatkan pelbagai agensi Persekutuan dan negeri akan dapat mengawasi dengan
sebaik-baiknya pelaksanaan dan pencapaian RMK-12 supaya sasaran (outcome) dapat
dicapai dan seterusnya memenuhi keperluan sosioekonomi.

Komitmen kerajaan untuk mengekalkan pembangunan sebagai agenda nasional
terbukti dengan penyediaan peruntukan pembangunan bagi Rolling Plan 2, tahun 2022
RMK-12 berjumlah RM75.6 bilion yang disalur kepada pelbagai kementerian dan agensi
bagi pelaksanaan sebanyak 6,749 buah program atau projek. Beta menyeru agar semua
program dan projek yang bakal dilaksanakan tersebut hendaklah siap mengikut jadual dan
mematuhi kualiti yang ditetapbkan agar dapat memberi manfaat kepada rakyat Beta.

01040

Bagi menjamin kesejahteraan masyarakat luar bandar pula, tumpuan hendaklah
diberikan kepada penyediaan infrastruktur luar bandar yang lebih baik dan berkualiti.
Ketidakseimbangan pembangunan dan ekonomi antara kelas pendapatan, wilayah dan
negeri serta antara semua etnik seperti Orang Asli dan lain-lain lagi serta jurang
kemiskinan hendaklah dikurangkan bagi memastikan kemakmuran negara dinikmati oleh
semua secara adil dan saksama.

Penyediaan tempat tinggal yang selesa dan kondusif juga perlu diperluaskan
melalui penyediaan Bantuan Bina Baharu serta pembaikan rumah yang uzur terutamanya
kepada golongan miskin dan kurang berkemampuan agar mereka dapat menjalani
kehidupan yang lebih sejahtera.

Di samping itu, akses kepada perumahan hendaklah diberi keutamaan melalui
pelbagai inisiatif yang lebih mesra pendapatan seperti penyediaan rumah mampu milik
dan kaedah pembiayaan perumahan bagi kumpulan B40 dan M40. Strategi perumahan
yang konklusif, praktikal dan mampan hendaklah dirangka melalui libat urus dengan
semua pihak yang berkepentingan secara konsisten. Penglibatan daripada syarikat
berkaitan kerajaan dan pertubuhan bukan kerajaan hendaklah diteruskan dalam usaha
untuk menyediakan perumahan kepada golongan yang memerlukan sebagai
tanggungjawab sosial terhadap masyarakat.

Dalam mendepani cabaran urbanisasi pula, Beta menyambut baik Program
Aspirasi Malaysia Berdaya Huni bagi mengukur tahap kesejahteraan rakyat melalui Indeks
Daya Huni Malaysia. Indeks ini akan menjadi pengukur tahap kesejahteraan berimpak
tinggi kepada semua lokaliti diperingkat pihak berkuasa tempatan dan menjadi instrumen
dasar ke arah menilai kemampanan bandar.

Tadbir urus perbandaran melalui penggunaan teknologi digital dalam pengurusan,
perancangan dan pembangunan bandar hendaklah dipelbagaikan. Usaha untuk
menyediakan penyelesaian langsung kepada masalah-masalah fizikal ekonomi dan sosial
yang dihadapi oleh penduduk juga hendaklah terus dipergiatkan.

Beta menyokong usaha kerajaan membangunkan projek infrastruktur rel mega
seperti Projek Laluan Rel Pantai Timur (ECRL), Sistem Transit Rapid Link Johor Bahru-
Singapura dan Transit Aliran Massa Laluan 3 (MRT3). Pelaksanaan projek-projek
strategik ini bakal memberi keselesaan, ketersambungan pada pelbagai lokasi dan bakal
menghasilkan limpahan pembangunan ke semua wilayah dan seterusnya meningkatkan
taraf hidup rakyat beta.

Pembangunan rangkaian keterhubungan dan kebolehcapaian jaringan jalan raya
sedia ada juga hendaklah terus dilaksanakan. Beta mengalu-alukan Pelan Pembangunan
