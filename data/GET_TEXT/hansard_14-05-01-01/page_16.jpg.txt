8 DR.28.02.2022

Keutamaan juga hendaklah sentiasa diberikan kepada tahap keupayaan dan
kesiapsiagaan keselamatan serta pertahanan negara. la termasuklah usaha
memperkukuh pembangunan kapasiti, perolehan aset-aset baharu, penyelenggaraan dan
menaik taraf aset-aset keselamatan negara. Ini agar negara sentiasa berada dalam tahap
kesiapsiagaan tertinggi untuk berhadapan dengan sebarang ancaman dari dalam dan luar
negara. Konsep pertahanan menyeluruh juga hendaklah diperkukuh melalui platform
kerjasama dua hala dan pelbagai hala supaya keselamatan serta kedaulatan negara kekal
terpelihara.

Beta ingin menzahirkan ucapan syabas atas kejayaan Malaysia terpilih buat kali
ketiganya untuk menganggotai Majlis Hak Asasi Manusia Pertubuhan Bangsa-bangsa
Bersatu untuk penggal tahun 2022 hingga 2024. Pemilihan ini merupakan cerminan
kepercayaan masyarakat antarabangsa atas kewibawaan diplomasi Malaysia.

Dalam hal ini, Malaysia perlu mengambil peluang bagi memastikan kepentingan
negara terus dipertahankan selain berperanan aktif dalam menyuarakan kepentingan
negara-negara kecil dan golongan yang tertindas. Beta percaya hubungan antarabangsa
Malaysia akan terus menyerlah dengan pelaksanaan kerangka dasar luar negeri.
Penekanan dan pendekatan baharu terhadap perkara penting yang merangkumi
diplomasi kesihatan, ekonomi digital, diplomasi kebudayaan, keselamatan siber dan
kewujudan bersama dalam keamanan hendaklah terus diberi tumpuan.

[Meneguk air]
Nikmat air. Tinggal sikit sahaja air saya. Sudah nak habis dah.

Ahli-ahli Yang Berhormat sekalian, dalam membina sebuah negara bangsa yang
telus dan berintegriti, Beta memandang serius tentang isu rasuah yang berlaku [Tepuk].
Beta percaya kerajaan sedang melaksanakan dasar dan inisiatif Pelan Antirasuah
Nasional menerusi tindakan penguatkuasaan, pencegahan dan _ pendidikan bagi
membanteras segala bentuk jenayah rasuah. Kerajaan juga sedang menambah baik
sistem penyampaian perkhidmatan kerajaan melalui inisiatif kerajaan digital secara end-
to-end supaya lebih telus, cekap dan profesional. [Tepuk] Terima kasih.

Pada kesempatan ini, beta ingin menzahirkan penghargaan Beta atas taat setia
dan sumbangan ikhlas semua petugas barisan hadapan negara, anggota-anggota
perkhidmatan awam, Angkatan Tentera Malaysia, Polis Diraja Malaysia serta agensi
kerajaan yang telah mencurahkan khidmat bakti sehingga menjadikan Malaysia sebuah
negara yang aman dan makmur. Sumbangan mereka ini amatlah besar dan beyond the
call of duty. Semoga semua penjawat awam terus komited, berdedikasi dan fokus untuk
sentiasa menambah baik kualiti perkhidmatan demi kesejahteraan rakyat Beta.

Pada masa yang sama, kebajikan anggota perkhidmatan awam juga hendaklah
terus dibela baik daripada segi kesihatan, pendidikan, perumahan dan bantuan kebajikan
merangkumi anggota yang sedang berkhidmat mahupun yang telah bersara termasuklah
veteran ATM. [Tepuk]

Kepada Ahli-ahli Yang Berhormat sekalian, beta ucapkan selamat bersidang.
Semoga persidangan penggal yang kelima ini bakal mencipta landasan ke arah
memartabat dan mendaulatkan negara yang tercinta ini. Beta berdoa semoga Malaysia
dan rakyat yang beta kasihi akan terus diberkati dan dianugerahkan oleh Allah SWT
dengan taufik dan hidayah, aman sentosa serta hidup bersatu padu di bawah lindungan-
Nya.

[Meneguk air]

Alhamdulillah, habis segelas. Ahli-ahli Yang Berhormat, bagaikan rasa tidak
lengkap jika beta tidak menyampaikan pantun nasihat buat Ahli-ahli Yang Berhormat
sekalian. Justeru, sebagai meneruskan tradisi tahun lepas sebelum ini, beta mengakhiri
titah ini dengan dua rangkap pantun. Boleh? Terima kasih. Habis dah air.

[Meneguk air]
Nak habis sudah, nak habis sudah.
