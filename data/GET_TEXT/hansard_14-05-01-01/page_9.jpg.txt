DR.28.02.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT PERTAMA
Isnin, 28 Februari 2022
Mesyuarat dimulakan pada pukul 10.14 pagi
DOA

[Tuan Yang di-Pertua mempengerusikan Mesyuarat]

ISTIADAT PEMBUKAAN PENGGAL KELIMA
MAJLIS PARLIMEN YANG KEEMPAT BELAS

Tuan Yang di-Pertua: Ahli-ahli Yang Berhormat, Persidangan Parlimen Yang
Keempat Belas, Penggal Kelima yang diadakan bersama di antara Dewan Negara dan
Dewan Rakyat sekarang berlangsung. Persidangan ini adalah di bawah Perkara 60,
Perlembagaan Persekutuan di mana Kebawah Duli Yang Maha Mulia Seri Paduka
Baginda Yang di-Pertuan Agong akan bertitah kepada Ahli-ahli kedua-dua Majlis Parlimen
bersesama. Sekarang saya tempohkan persidangan buat sementara waktu untuk
menyambut keberangkatan tiba Kebawah Duli Yang Maha Mulia Seri Paduka Baginda
Yang di-Pertuan Agong. Persidangan ditempohkan.

[Mesyuarat ditempohkan pada pukul 10.17 pagi]
[Mesyuarat disambung semula pada pukul 10.22 pagi]

[Keberangkatan tiba Seri Paduka Baginda Yang di-Pertuan Agong ke Dewan
Mesyuarat dan bersemayam di Peterana Diraja]

[Yang Amat Berhormat Perdana Menteri mempersembahkan Titah Diraja kepada
Seri Paduka Baginda Yang di-Pertuan Agong]

TITAH KEBAWAH DULI YANG MAHA MULIA
SERI PADUKA BAGINDA YANG DI-PERTUAN AGONG XVI
AL-SULTAN ABDULLAH RI’AYATUDDIN
AL-MUSTAFA BILLAH SHAH
IBNI ALMARHUM SULTAN HAJI AHMAD SHAH AL-MUSTA’IN BILLAH

Bismillahi Rahmani Rahim. Assalamualaikum warahmatullahi wabarakatuh.
Alhamdulillahi Rabbil ‘Alamin Wassolaatu Wassalaamu ‘Ala Asyrafil Anbiyaai Wal
Mursaliin, Wa’ala Aalihi Wa Sohbihi Ajma’iin.

Yang di-Pertua Dewan Negara, Yang di-Pertua Dewan Rakyat, Ahli-ahli Dewan
Negara dan Ahli-ahli Dewan Rakyat yang Beta hormati sekalian.

Segala pujian ke hadrat Allah SWT, Tuhan yang memelihara dan mentadbir
semesta alam. Dialah Tuhan yang menguasai pemerintahan pada hari pembalasan.
