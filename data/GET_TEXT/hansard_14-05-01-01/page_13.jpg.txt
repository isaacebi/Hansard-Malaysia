DR.28.02.2022 5

Rangkaian Jalan Raya 2030 yang telah dirangka untuk mengenal pasti keperluan
infrastruktur jalan raya bagi melengkapkan sistem jaringan perhubungan yang lebih baik.

Projek pembinaan lebuh raya seperti Central Spine Road, West Coast
Expressway, Sarawak-Sabah Link Road dan Lebuh Raya Pan Borneo Sabah dan
Sarawak bakal mampu memacu pembangunan wilayah serta pertumbuhan ekonomi
setempat. Dalam masa yang sama, pembangunan infrastruktur di Sabah dan Sarawak
hendaklah dipercepatkan sebagai pusat pertumbuhan ekonomi baharu_berikutan
perpindahan ibu kota negara Indonesia ke wilayah Kalimantan.

[Meneguk air]

Panjang lagi. Bagi saya seminit ambil nafas sekejap. [Ketawa] Baru 50 peratus
habis.

Ahli-ahli Yang Berhormat sekalian, dalam memastikan kemakmuran negara dapat
dinikmati bersama, Beta amat berharap agar kerajaan menumpukan usaha dalam
membasmi miskin tegar menjelang tahun 2025 melalui tindakan bersepadu pelbagai
pendekatan. Semua pihak hendaklah menggembleng tenaga dan memberikan komitmen
yang tinggi agar taraf hidup golongan miskin tegar dapat ditingkatkan melalui peningkatan
pendapatan yang mampan.

Beta turut menyambut baik usaha yang diterajui oleh Majlis Perlindungan Sosial
yang telah memberi dimensi baharu dalam mengukuhkan sistem perlindungan sosial
negara. Program perlindungan sosial sedia ada juga wajar diperkukuh dan disusun
semula bagi mendepani cabaran yang boleh menjejaskan kualiti hidup serta potensi
pembangunan masa hadapan.

Pada masa yang sama, usaha pemulihan perusahaan mikro, kecil dan sederhana
serta usahawan informal yang terjejas akibat pandemik COVID-19 dan bencana banjir
adalah sangat penting dan kritikal. Kumpulan khusus seperti penjaja dan peniaga kecil,
wanita, belia, graduan, kumpulan B40 termasuklah asnaf serta golongan yang hilang
pekerjaan hendaklah terus dibantu melalui program bimbingan keusahawanan dan
pembiayaan yang bersesuaian demi kelangsungan hidup.

Pendigitalan operasi akan terus diperkukuhkan untuk membantu usahawan
tempatan bangkit semula dan menyumbang kepada peningkatan sosioekonomi rakyat
serta pembangunan ekonomi negara. Matlamat untuk membina bangsa usahawan dan
menjadikan Malaysia sebagai negara keusahawanan unggul akan dapat dicapai melalui
inisiatif di bawah Dasar Keusahawanan Nasional 2030.

Pemulihan industri pelancongan juga hendaklah segera dilaksanakan bagi
mengekalkan kemampanan industri tersebut. Aktiviti pelancongan norma baharu
pascapandemik hendaklah dirangka bagi memberi peluang rakyat berlibur selain
membudayakan pelancongan selamat kepada semua. Bagi mencapai tujuan ini, tumpuan
bukan hanya perlu diberikan kepada pelancongan domestik sahaja malahan perlu juga
meneroka peluang untuk kembali menerima pelancong asing ke Malaysia sebagai salah
satu usaha untuk mempercepatkan lagi pemulihan industri pelancongan negara.

Norma baharu pascapandemik COVID-19 turut memerlukan masyarakat untuk
mengadaptasi pemerkasaan ekosistem ekonomi digital di setiap peringkat perkhidmatan
merentasi sektor. Justeru, Beta menyambut baik usaha kerajaan dalam membangun
Pelan Jalinan Digital Negara untuk menambah baik dan mempercepat pembangunan
infrastruktur digital negara.

Pelaksanaan MyDIGITAL melalui pelbagai inisiatif terutamanya melalui
transformasi Pusat Internet Komuniti ke Pusat Ekonomi Digital Keluarga Malaysia dan
perluasannya ke pelbagai kawasan Dewan Undangan Negeri bakal merapatkan jurang
digital dalam kalangan masyarakat dan seterusnya mencipta nilai baharu.

Ahli-ahli Yang Berhormat sekalian, inisiatif melalui Program SMART Sawah
Berskala Besar berpotensi untuk meningkatkan hasil dan mutu padi tempatan yang boleh
membawa golongan pesawah keluar daripada garis kemiskinan. Beta turut menyambut
baik usaha kerajaan untuk mengukuhkan Sekuriti Makanan Negara melalui kerjasama
