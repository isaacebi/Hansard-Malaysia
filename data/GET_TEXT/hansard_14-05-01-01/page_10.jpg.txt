2 DR.28.02.2022

Selawat dan salam ke atas Junjungan Besar Nabi Muhammad SAW, ahli keluarga serta
para sahabat Baginda. Alhamdulillah. Setinggi-tinggi syukur ke hadrat Allah SWT kerana
dengan kekuasaannya jua telah mengizinkan berlangsungnya Istiadat Pembukaan
Penggal Kelima, Parlimen Ke-14 pada hari yang penuh bermakna ini.

Tahun 2021 telah menyaksikan pemulihan ekonomi negara yang semakin baik
pascapandemik COVID-19 namun kemunculan varian baru Omicron di seluruh dunia dan
bencana banjir yang melanda pada penghujung tahun 2021 telah sedikit sebanyak
merencatkan pemulihan ini.

Beta amat menghargai tindakan pantas kerajaan membantu mangsa banjir
menerusi penyaluran bantuan bernilai RM1.4 bilion secara terus kepada mereka yang
terkesan. Selain itu, kerajaan juga telah menyediakan peruntukan kewangan bagi
pembaikan infrastruktur dan fasiliti awam berjumlah RM6 bilion.

Menghadapi tahun 2022, marilah kita terus mengukuhkan strategi dan ketahanan
dalam mendepani cabaran COVID-19. Pemulihan ekonomi negara perlu disegerakan agar
negara tidak akan ketinggalan. Bantu dan mudahkan segala urusan rakyat untuk membina
semula kehidupan mereka dengan rasa selamat, aman, makmur demi negara kita yang
tercinta.

Ahli-ahli Yang Berhormat sekalian, beta amat bersyukur dengan kestabilan politik
yang dikecapi kini menerusi kerjasama dwipartisan melalui Memorandum Persefahaman
Transformasi dan Kestabilan Politik yang telah ditandatangani antara pihak kerajaan dan
pihak pembangkang. Alhamdulillah, landskap politik negara kini lebih stabil bagi
menjayakan agenda pembangunan demi kepentingan rakyat beta dan masa hadapan
negara.

Hasil kesepakatan dan kematangan ini, pindaan Perlembagaan Persekutuan
berkaitan Perjanjian 1963 telah berjaya diluluskan melebihi dua pertiga Ahli Dewan Rakyat
[Tepuk] dan Dewan Negara pada Disember lalu. Sesungguhnya peristiwa tersebut bakal
terpahat sebagai detik bersejarah buat seluruh rakyat Malaysia. [Tepuk] Kematangan
politik seperti inilah yang didambakan oleh rakyat beta. Melangkah ke hadapan, beta
menyeru kepada sekalian Ahli-ahli Yang Berhormat untuk terus mengekalkan
persefahaman yang telah terbina dan juga memelihara kestabilan politik yang telah
tercapai.

Ahli-ahli Yang Berhormat sekalian,

Malaysia berada di kedudukan ke-13 daripada 122 buah negara dalam Indeks
Pemulihan COVID-19 Nikkei Asia. Program Imunisasi COVID-19 Kebangsaan telah
berjaya mencapai liputan vaksinasi lengkap sehingga 98 peratus populasi dewasa. Bagi
memastikan imuniti kekal pada tahap optimum dan sebagai benteng dalam menghadapi
varian baharu, beta menyeru agar rakyat Beta untuk mendapatkan dos penggalak
menerusi program yang sedang dilaksanakan oleh kerajaan.

Walaupun negara kini semakin bersedia untuk beralih ke fasa endemik, beta
berharap agar peralihan ini dilaksanakan secara berhati-hati. Beta menyokong strategi
pengujian COVID-19 Kebangsaan dan tindakan afirmatif kerajaan untuk mengurangkan
harga kit ujian kendiri sebagai langkah pengukuhan tindakan kesihatan awam dan
pemerkasaan komuniti.

01030

Melalui pendekatan ini, pembukaan semula sektor ekonomi dan sosial boleh
direalisasikan secara selamat. Beta menyambut baik Pelan Strategik Kebangsaan
Kesihatan Mental (2020-2025) yang dirangka bagi menangani isu kesihatan mental rakyat
terutamanya yang terkesan akibat pandemik COVID-19 melalui pelbagai langkah
intervensi dan bantuan kepada golongan yang terkesan.

Pada kesempatan ini, beta menyeru kepada rakyat beta untuk terus memelihara
kesihatan termasuklah kesihatan mental dan sentiasa mengamalkan budaya hidup sihat
bagi menjayakan matlamat Agenda Nasional Malaysia Sihat. Beta juga amat menghargai
Pelan Hala Tuju Pembangunan Vaksin Negara termasuk strategi pembangunan vaksin
