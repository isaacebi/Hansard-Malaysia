DR.28.02.2022 3

sendiri sebagai usaha bagi meningkatkan kesediaan negara dalam mendepani pandemik
dan ancaman wabak lain pada masa hadapan.

Beta turut menyokong aspirasi kerajaan untuk merakyatkan sains dan
menginsankan teknologi. Selaras dengan aspirasi tersebut, pembudayaan sains melalui
inovasi sosial bakal melahirkan modal insan yang bersifat altruistik dalam menangani isu-
isu kemiskinan, kesihatan dan kesejahteraan masyarakat. Beta berharap agar kerajaan
akan terus memperkukuh program penyelidikan, pembangunan, pengkomersialan dan
inovasi dalam bidang-bidang keutamaan termasuk kecerdasan buatan, robotik, biosains
dan angkasa.

[Meneguk air]
Ahli-ahli Yang Berhormat sekalian.

Ekonomi Malaysia pada tahun 2021 telah berkembang sebanyak 3.1 peratus
setelah mengalami penguncupan sebanyak 5.6 peratus pada tahun 2020 akibat pandemik
COVID-19. Pemulihan pertumbuhan ekonomi menunjukkan keberkesanan lapan siri pakej
bantuan dan rangsangan ekonomi pada tahun 2020 dan 2021 yang keseluruhannya
berjumlah RM530 bilion selain peruntukan bajet tahunan yang telah disediakan. Bagi
tahun 2022, Keluaran Dalam Negeri Kasar Negara diunjurkan terus berkembang kukuh
antara 5.5 peratus hingga 6.5 peratus.

Antara petunjuk pemulihan ekonomi termasuklah kadar pengangguran yang
semakin berkurangan dan keadaan pasaran buruh yang bertambah baik. Beta
mengucapkan syabas atas kejayaan kerajaan menyediakan sejumlah 558,633
penempatan pekerjaan kepada rakyat beta berbanding sasaran sebanyak 500,000 bagi
tahun 2021. Manakala, bagi tahun 2022 di bawah inisiatif Jamin Kerja Keluarga Malaysia,
kerajaan telah menyasarkan penyediaan hampir 600,000 buah peluang pekerjaan.

Semua ini adalah demi kelangsungan perniagaan serta penjanaan semula aktiviti
ekonomi Selain memastikan malaysia kekal sebagai pengeksport dan destinasi pelaburan
utama di rantau ini. Di samping itu, produktiviti dan daya saing negara juga perlu terus
dipertingkatkan untuk menarik pelaburan asing berkualiti bagi mewujudkan peluang
pekerjaan berpendapatan tinggi kepada rakyat beta.

Tindakan proaktif kerajaan dalam mencerdas dan meningkatkan prestasi
pelaburan dan perdagangan negara demi menjana pertumbuhan ekonomi yang lestari
telah mendapat pengiktirafan dari institusi global. Milken Institute Global Opportunity Index
2022 telah menobatkan Malaysia sebagai destinasi pelaburan yang paling menarik bagi
pelabur-pelabur asing di kalangan ekonomi Asia Tenggara baharu muncul (emerging
Southeast Asian economies).

Pencapaian prestasi pelaburan adalah sangat memberangsangkan. Jumlah
pelaburan yang diluluskan pada tahun 2021 bagi sektor perkilangan dan perkhidmatan di
bawah seliaan Lembaga Pembangunan Pelaburan Malaysia bernilai RM220.8 bilion
dengan 80,000 buah peluang pekerjaan baharu turut dicipta bagi bakat-bakat tempatan.
Prestasi perdagangan Malaysia pada tahun 2021 buat pertama kalinya telah mencatatkan
pencapaian yang cemerlang iaitu melebihi RM2 trilion. Kerajaan juga telah mencapai
jumlah nilai eksport RM1.24 trilion bagi tahun 2021. Ini menjadikan sasaran jumlah eksport
negara seperti yang digariskan dalam Rancangan Malaysia Ke-12 sebanyak RM 1.25
trilion menjelang tahun 2025 telah berjaya dicapai empat tahun lebih awal. Beta yakin
kejayaan ini mencerminkan keyakinan pelabur asing terhadap asas-asas ekonomi dan
ekosistem pelaburan negara.

Menerusi kerangka National Investment Aspirations pula, fokus ditumpukan
kepada sektor-sektor pertumbuhan ekonomi baharu yang dapat menarik pelaburan
berimpak tinggi dan berteknologi di samping mencipta peluang pekerjaan berkualiti dan
berkemahiran tinggi serta memperkukuh daya saing negara. Beta yakin ekonomi negara
akan mendapat manfaat yang besar melalui Perjanjian Perdagangan Bebas Ekonomi
Serantau dan Antarabangsa yang merupakan tunjang kepada sistem perdagangan
pelbagai hala berasaskan peraturan (rules-based multilateral trading system). Perjanjian
kerjasama komprehensif ekonomi serantau yang telah diratifikasi akan turut menyediakan
akses pasaran yang lebih luas serta memberi peluang yang berlipat ganda untuk syarikat-
