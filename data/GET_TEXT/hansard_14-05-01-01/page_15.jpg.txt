DR.28.02.2022 7

Strategi pertumbuhan hijau yang bakal dilaksanakan ialah penerima gunaan
ekonomi kitaran, pembangunan rendah karbon, serta pengukuhan tindakan daya tahan
perubahan iklim dan bencana termasuk faktor geologi. Beta percaya strategi yang telah
dirangka tersebut akan menjadikan ekonomi negara lebih mampan, inovatif dan berdaya
saing serta mewujudkan peluang pertumbuhan ekonomi yang baharu.

Ahli-ahli Yang Berhormat sekalian, kerajaan akan terus mengukuh dan
menyokong pembelajaran menerusi pembudayaan amalan dan nilai murni serta
persekitaran sekolah yang selamat dan kondusif. Beta menyambut baik inisiatif Sekolahku
SEJAHTERA untuk dilaksanakan ke arah membentuk kemenjadian murid. Semua pihak
sewajarnya menyokong usaha yang dilakukan demi merapatkan jurang pembelajaran
murid yang wujud akibat pandemik COVID-19. Jalinan kerjasama baik dan positif
hendaklah terus diwujudkan dan disokong bagi memberi pengalaman pembelajaran yang
bermakna kepada anak-anak kita.

Beta turut menyokong usaha kerajaan membangunkan Rangka Tindakan
Kesejahteraan Pendidikan Tinggi (SEJAHTERA IPT) dalam memastikan kecemerlangan
pendidikan tinggi pasca pandemik. Beta menyambut baik usaha-usaha seperti penubuhan
Majlis TVET Negara, pelancaran Pelan Strategik Kebolehpasaran Graduan (PSKG) 2021-
2025 dan Pelan Tindakan Keusahawanan Institusi Pendidikan Tinggi (PTK IPT) 2021-
2025 yang kesemuanya merupakan naratif baharu bagi melahirkan graduan holistik dan
seimbang.

Selaras dengan perubahan pesat dunia pekerjaan dan kewujudan peluang
pekerjaan baharu termasuk ekonomi gig yang semakin terbuka luas, pekerja perlu diberi
latihan kemahiran insaniah dan kognitif bagi memastikan ekosistem pekerjaan kekal
berdaya saing. Kerajaan akan meneruskan inisiatif pembaharuan undang-undang
perburuhan bagi menjamin kesejahteraan pekerja serta menggalakkan majikan dan
pekerja mengikuti latihan peningkatan dan kepelbagaian kemahiran.

Usaha meningkatkan kesejahteraan kanak-kanak dan warga emas, memperkasa
golongan wanita serta orang kurang upaya dan memperkukuh institusi keluarga
hendaklah terus diperhebat. Usaha murni kerajaan untuk membentang Rang Undang-
Undang Antigangguan Seksual 2021 adalah sangat dialu-alukan. Usaha ini akan dapat
memberi manfaat dan pembelaan kepada golongan yang terkesan.

01100

Di samping itu, dasar penetapan sekurang-kurangnya 30 peratus penglibatan
wanita di peringkat pembuat keputusan hendaklah diteruskan demi untuk mengiktiraf
peranan dan sumbangan wanita dalam arus pembangunan negara.

Beta menyokong usaha kerajaan memperkenalkan Model Baharu Pembangunan
Belia (2021-2030) yang merupakan aset terpenting negara untuk diberikan peluang dan
ruang dalam pembangunan negara. Di samping itu, Pelaksanaan Undi 18 yang diluluskan
telah membuka dimensi baharu kepada belia dalam menentukan masa depan dan
kepimpinan negara. Beta juga menaruh harapan tinggi terhadap Pembangunan Visi
Sukan Negara (2030) yang merupakan usaha kerajaan dalam menetapkan hala tuju
baharu pembangunan sukan negara dalam tempoh 10 tahun yang akan datang.

Mutakhir ini, beta melihat timbulnya pelbagai fahaman dan aliran pemikiran yang
mengelirukan masyarakat Islam dan juga usaha menormalisasikan budaya yang
bercanggah dengan adat dan amalan agama di negara ini. Justeru, beta menyeru supaya
masyarakat dididik mengenai bahayanya aliran tersebut. Fahaman dan aliran pemikiran
ini perlu dikawal melalui tindakan berfokus dan strategik melibatkan semua pihak
berkuasa agama, keselamatan serta pihak-pihak lain yang bertanggungjawab.

Dalam memastikan kemakmuran negara kekal terpelihara, perpaduan nasional
harus terus menjadi agenda utama negara. Usaha memupuk budaya toleransi dan
hormat-menghormati hendaklah menjadi tanggungjawab seluruh rakyat Beta. Justeru,
beta menyambut baik Pelan Tindakan Perpaduan Negara 2021-2030 dan Pelan
Perpaduan Keluarga Malaysia 2021-2025 yang bersifat komprehensif.
