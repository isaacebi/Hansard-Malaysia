DR.22.09.2021 11

Tuan Khairy Jamaluddin Abu Bakar: Terima kasih Ahli Yang Berhormat.
Kementerian Kesihatan Malaysia dalam kita menilai dan memilih lokasi yang sesuai bagi
CAC mengamalkan infection prevention and control dan juga penilaian tersebut bagi
memastikan keselamatan setiap pesakit, petugas dan juga kawasan persekitaran agar
tidak berlaku sebarang pencemaran yang boleh menyebabkan penularan wabak ini.
Dalam kes yang dibangkitkan oleh Ahli Yang Berhormat tadi, saya sendiri akan semak
dan sekiranya didapati tidak sesuai seperti mana yang disebut oleh Yang Berhormat tadi,
kita boleh mencari lokasi yang baru. Terima kasih.

Timbalan Yang di-Pertua [Dato' Mohd Rashid Hasnon]: Terima kasih.
Pertanyaan seterusnya saya ingin menjemput Puan Nurul Izzah binti Anwar, Yang
Berhormat Permatang Pauh.

6. Puan Nurul Izzah binti Anwar [Permatang Pauh] minta Menteri Sumber
Manusia menyatakan:

(a) tahap pelunasan komitmen kerajaan serta perincian usaha
setakat ini dalam kajian semula_ gaji minimum, seperti
dimaklumkan Perdana Menteri semasa ucapan Hari Buruh 2021;
dan

(b) nyatakan juga sama ada kerajaan mengambil kira perwujudan gaji
sara hidup seperti Luxembourg dan Australia.

Timbalan Menteri Sumber Manusia [Datuk Haji Awang bin Hashim]: Bismillahi
Rahmani Rahim. Assalamualaikum warahmatullahi wabarakatuh. Saya hendak mulakan
dengan dua potong ayat Al-Quran. [Membaca sepotong ayat Al-Quran] - “Amat besar
kebenciannya di sisi Allah SWT sekiranya kamu memperkatakan sesuatu yang kamu tidak
melakukannya’..

[Membaca sepotong ayat Al-Quran] - “Sesungguhnya Allah SWT amat mengasihi
orang-orang yang berperang, berjihad untuk membela agamanya dalam barisan yang
teratur rapi seolah-olah mereka sebuah bangunan yang tersusun kukuh”. Sadaqallahul
azim.

Alhamdulillah, terima kasih Tuan Yang di-Pertua dan terima kasih kepada Yang
Berhormat Permatang Pauh yang membangkitkan soalan. Dua soalan yang disentuh di
sini. Pertamanya, berkenaan dengan status tentang kajian terperinci berkenaan dengan
gaji minimum yang dilaksanakan oleh kerajaan pada ketika ini.

Keduanya, rujukan oleh Yang Berhormat Permatang Pauh berkenaan dengan
sistem yang diamalkan, sistem gaji ataupun sara hidup di Luxembourg dan juga Australia.
Dua buah negara yang menjadi reference kepada Yang Berhormat daripada segi kejayaan
sistem gaji di dua buah negara tersebut.

Saya akan merangkumkan jawapan ini. Saya mula menyentuh dengan soalan
yang pertama dan saya akan terus kepada soalan yang kedua, saya rangkumkan dalam
jawapan ini. Jadi alhamdulillah, kajian tentang gaji minimum yang telah dijalankan oleh
Jawatankuasa Teknikal Perundingan Gaji Negara (JTPGN) iaitu jawatankuasa yang
ditubuhkan di bawah Majlis Perundingan Gaji Negara (MPGN). Kajian ini memberi impak
pelaksanaan gaji minimum secara berkala, dijalankan selaras dengan seksyen 25(1) Akta
Majlis Perundingan Gaji Negara 2011 iaitu Akta 732 di mana memperuntukkan kajian
terhadap Perintah Gaji Minimum ini perlu dilaksanakan sekurang-kurangnya sekali dalam
setiap dua tahun.

Jadi melalui kajian ini atau dapatan ini, kita turut menjalankan di bawah seksyen
25(3) Akta 732 bagi menilai impak ataupun nilai keberkesanan Perintah Gaji Minimum
bagi memberi implikasinya terhadap pembangunan sosial dan ekonomi negara. Dalam
melaksanakan kajian semula Perintah Gaji Minimum ini, dalam tahun 2020, usaha-usaha
yang telah diambil membangunkan Borang Kaji Selidik dan menganalisis data yang
