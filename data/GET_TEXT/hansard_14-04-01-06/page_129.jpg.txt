DR.22.09.2021 119

kementerian bersama Universiti Malaysia Kelantan telah melaksanakan satu program
yang dinamakan Structured Entrepreneurial Incubator Programme yang bertujuan untuk
mendorong pembentukan dan penubuhan syarikat pemula yang berasaskan teknologi,
inovasi dan perniagaan lain.

Keempat pula adalah program pembiayaan mikro. Ini juga turut disediakan bagi
menyokong pelajar memulakan dan mengembangkan perniagaan. Kementerian untuk
makluman Dewan juga, dengan kerjasama TEKUN Nasional telah melaksanakan program
KPT-MEDAC Siswapreneur yang merupakan program pembiayaan mikro khusus untuk
pelajar IPT dengan peruntukan sebanyak RM5 juta pada tahun ini iaitu tahun 2021.

Seterusnya yang kelima pula adalah melaksanakan program _latihan
keusahawanan di peringkat IPT dan nasional menerusi dana keusahawanan. Pada tahun
2019 dan 2020, sebanyak 16 program peringkat nasional telah dilaksanakan dan 180
program di peringkat IPT telah dilaksanakan oleh KPT.

Seterusnya yang keenam pula adalah menjalinkan kerjasama strategik bersama
dengan agensi yang berkepentingan dalam bidang keusahawanan. Terbaharu untuk
makluman Dewan, KPT bersama MEDAC melalui SME Corp. akan melaksanakan satu
program rintis yang berasaskan TUBE yang dinamakan TUBE@IPT dengan jumlah
peruntukan sebanyak RM2.4 juta. Program ini menyediakan modul latihan yang
komprehensif dan bantuan dana berbentuk geran perniagaan kepada bakal usahawan
muda untuk menceburi bidang perniagaan baharu akan disediakan.

Tuan Yang di-Pertua...
01940

Tuan Noor Amin bin Ahmad [Kangar]: Yang Berhormat Menteri, boleh? Kangar
hendak mencelah sedikit. Terima kasih Tuan Yang di-Pertua dan Yang Berhormat
Menteri.

Timbalan Yang di-Pertua [Dato’ Mohd Rashid Hasnon]: Silakan Yang
Berhormat Kangar.

Tuan Noor Amin bin Ahmad [Kangar]: Juga berkaitan dengan subjek yang
berkaitan dengan keusahawanan tetapi mungkin saya tidak menyentuh banyak tentang
mahasiswa. Saya kalau boleh hendak mendapatkan daripada Yang Berhormat Menteri,
maklumat mengenai berapa banyak sebenarnya produk daripada penyelidikan universiti
yang kita telah paten dan komersialkan kerana saya fikir ini juga sebenarnya satu produk
daripada IPTA yang mungkin tidak ramai tahu. Berapa banyak kalau ada yang sudah
dikomersialkan dan dijual, berapa banyak hasil yang telah berjaya dijana melalui kajian ini
sebab kita melaburkan banyak dalam aspek R&D di IPTA.

Datuk Seri Dr. Noraini binti Anmad: Terima kasih Yang Berhormat Kangar.
Maklumat ini adalah sangat terperincinya, jadi kita akan maklumkan dan akan berikan
secara bertulis, secara detail kepada maklumat yang ditanyakan oleh Yang Berhormat
Kangar.

Tuan Noor Amin bin Ahmad [Kangar]: Okey, terima kasih.
Datuk Seri Dr. Noraini binti Ahmad: Sama-sama.

Timbalan Yang di-Pertua [Dato’ Mohd Rashid Hasnon]: Teruskan Yang
Berhormat Menteri.

Datuk Seri Dr. Noraini binti Ahmad: Tuan Yang di-Pertua, dalam
memperkasakan TVET, kementerian sentiasa bekerjasama dengan pihak industri
terutamanya dari sudut pembangunan kurikulum supaya dapat memenuhi kehendak
industri dan juga masyarakat. Antara kerjasama yang dilaksanakan oleh kementerian
adalah melalui penubuhan Majlis TVET Negara dan juga ada lagi satu penubuhan iaitu
Majlis Penasihat Industri yang berperanan untuk memberikan pandangan dan berkongsi
maklumat berkaitan ataupun berkenaan fokus semasa industri di peringkat nasional dan
global. Pandangan dan perkongsian tersebut membantu kementerian dalam merancang
pelan tindakan bagi memastikan kurikulum TVET yang digunakan adalah terkini dan
selaras dengan keperluan semasa industri.
