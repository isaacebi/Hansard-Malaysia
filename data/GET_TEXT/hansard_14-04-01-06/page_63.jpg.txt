DR.22.09.2021 53

Oleh sebab itu sekarang ini Kerajaan Negeri Sabah menyatakan bahawa mereka
hendak meneruskan, kalau dapat cepatkan pembangunan Pan Borneo fasa satu, fasa
dua dan fasa tiga. Disebabkan kemampuan kewangan kerajaan, itu juga alasan yang
diberi oleh Menteri Kewangan yang dahulu mengapa tidak menggunakan kaedah
Danalnfra. Maka, cadangan dibuka kepada syarikat-syarikat swasta, siapa yang berminat
melalui kaedah PFI tetapi belum ada keputusan pun. Jadi apa yang ditanya oleh Yang
Berhormat, apakah kos tambahan dan sebagainya, belum diputuskan disebabkan ini
masih peringkat cadangan, belum ada keputusan dan masih dalam penelitian oleh semua
agensi kerajaan.

Apabila saya katakan agensi kerajaan, yang terlibat dalam pembangunan Pan
Borneo Sabah ini ialah Kementerian Kerja Raya, Kementerian Kewangan dan juga EPU.
Jadi kementerian-kementerian ini sedang meneliti apa sahaja cadangan yang
dikemukakan oleh pihak swasta untuk meneruskan pembinaan Pan Borneo Sabah ini.
laitu sebanyak 19 lagi pakej pertama dan selebihnya dalam fasa pertama, fasa kedua dan
fasa ketiga.

Datuk Mohd Azis bin Jamman [Sepanggar]: Sebenarnya Yang Berhormat
Menteri, kalau saya boleh mencelah.

Tuan Yang di-Pertua: Masa sudah tamat Yang Berhormat Menteri.

Datuk Mohd Azis bin Jamman [Sepanggar]: Maknanya kalau saya boleh
sahkan di sini bahawa apa yang dilakukan oleh kerajaan terdahulu adalah menstrukturkan
semula projek itu daripada projek yang dilaksanakan oleh syarikat PDP...

Tuan Yang di-Pertua: Yang Berhormat, kita tidak mahu berbalah semasa
menjawab. Maaf.

Datuk Mohd Azis bin Jamman [Sepanggar]: Sebagai pengesahan sahaja Tuan
Yang di-Pertua.

Tuan Yang di-Pertua: Masa sudah tamat Yang Berhormat Menteri.

Datuk Mohd Azis bin Jamman [Sepanggar]: Kemudian diserahkan kepada JKR
Sabah Yang Berhormat Menteri kalau boleh serahkan.

Dato’ Sri Haji Fadillah bin Yusof: Memang betul PDP ditamatkan itu hanya
kaedah pelaksanaan tetapi lebih utama ialah peruntukan juga ditiadakan disebabkan
pembatalan Danalnfra itu. Oleh sebab itu projek ini tidak dapat diteruskan bukan sahaja—
tetapi sudah dicommit ialah sekarang ini dilaksanakan melalui JKR Sabah. Itu memang
benar, memang betul. Memang dilaksanakan oleh JKR sekarang. Cuma PDP ditamatkan.
Sama ada berlaku penjimatan atau tidak akan hanya kita tahu apabila projek ini disiapkan
nanti dan apabila akaun ditutup baru kita tahu ada penjimatan ataupun tidak. Sekarang ini
kita tidak dapat muktamadkan adakah penjimatan ataupun tidak.

Akan tetapi saya boleh katakan secara sekarang inilah kalau kita ambil kira
keseluruhannya, tidak banyak pun penjimatan, mungkin tidak ada _ penjimatan.
Disebabkan pertukaran kaedah itu sebenarnya ada kos-kos tambahan yang perlu kita
lunaskan termasuklah kepada PDP yang terpaksa dibayar pampasan dan banyak lagi
perkara-perkara lain yang perlu kita muktamadkan pada masa ini.

Tuan Yang di-Pertua, saya ada sedikit lagi. Kalau diizinkan untuk saya selesaikan
ada beberapa isu yang dibangkitkan oleh Ahli Yang Berhormat Kalabakan, Yang
Berhormat Tangga Batu dan juga Yang Berhormat Kubang Pasu. Kalau diizinkan, kalau
tidak, saya hendak minta izin untuk diedarkan secara bertulis kepada mereka.

Tuan Yang di-Pertua: Secara bertulis dalam tempoh lima hari bekerja.
Dato’ Sri Haji Fadillah bin Yusof: Terima kasih Tuan Yang di-Pertua.
Tuan Yang di-Pertua: Terima kasih Yang Berhormat.

Dato’ Sri Haji Fadillah bin Yusof: Dengan itu saya mohon mengucapkan terima
kasih kepada semua dan juga Tuan Yang di-Pertua di atas peluang ini.
