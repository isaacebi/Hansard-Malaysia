68 DR.22.09.2021

Penularan wabak COVID-19 telah memberi kesan negatif terhadap industri
penerbangan negara terutamanya kemampuan MAHB untuk membiayai projek tersebut.
Dalam hubungan itu, syarikat penerbangan dijangka memerlukan tempoh masa tiga tahun
untuk pulih sepenuhnya daripada impak wabak COVID-19 tertakluk kepada situasi
semasa penularan wabak tersebut di dalam dan juga di luar negara. Berdasarkan
perkembangan terkini dan kekurangan permintaan dalam industri penerbangan negara,
projek ini ditangguhkan sehinggalah industri penerbangan dipulihkan dan tertakluk kepada
kemampuan kewangan negara.

Pada masa yang sama, bagi memastikan keperluan pembangunan jangka
panjang lapangan terbang di Malaysia, berdasarkan keperluan industri semasa
mengambil kira impak COVID-19 dan keperluan sistem jaringan kesalinghubungan
pengangkutan negara, Kementerian Pengangkutan akan melaksanakan kajian National
Airport Strategic Plan (NASP) yang akan bermula pada penghujung tahun 2021 dan
dijangka akan dimuktamadkan pada tahun 2023.

Tuan Yang di-Pertua, Yang Berhormat Jelutong telah membangkitkan persoalan
mengenai keperluan kerajaan untuk membina Lapangan Terbang Kulim (KXP). Untuk
makluman Ahli Yang Berhormat, mesyuarat Majlis Perancang Fizikal Negara (MPFN)
dalam mesyuaratnya pada 27 Oktober 2020 hanya memberikan kelulusan prinsip kepada
cadangan projek pembangunan KXP.

Kelulusan prinsip ini adalah tertakluk kepada permohonan mendapatkan
pertimbangan daripada Kementerian Pengangkutan dan beberapa agensi kerajaan yang
lain seperti Kementerian Kewangan, Kementerian Dalam Negeri, Jabatan Alam Sekitar,
Tentera Udara Diraja Malaysia, Pihak Berkuasa Penerbangan Awam Malaysia dan
beberapa agensi kerajaan.

Kementerian Pengangkutan ingin menjelaskan bahawa sehingga hari ini tiada
kelulusan diberikan untuk menubuhkan aerodrome bagi projek KXP sepertimana yang
diperuntukkan di bawah Peraturan-peraturan Penerbangan Awam_ Pengendalian
Aerodrome 2016. Selain itu, cadangan pembinaan KXP juga adalah tertakluk kepada
NASP yang akan dimulakan pada hujung tahun ini bagi kesemua 42 lapangan terbang
sedia ada termasuk cadangan pembinaan lapangan terbang yang baharu.

Maka, penggerak projek KXP iaitu kerajaan negeri akan diminta untuk memberi
maklumat kepada pasukan perunding NASP berhubung dengan unjuran-unjuran yang
realistik dan tepat khususnya unjuran permintaan perkhidmatan penumpang dan juga
kargo serta komitmen syarikat penerbangan yang ingin menggunakan KXP lebih-lebih lagi
dalam era pasca COVID-19.

Asas cadangan pembinaan KXP yang digunakan oleh penggerak projek adalah
bagi menyokong iaitu compliment dengan izin pengendalian penumpang dan juga kargo
yang disediakan oleh Lapangan Terbang Antarabangsa Pulau Pinang. Sehubungan itu,
adalah wajar pembinaan KXP dipertimbangkan setelah kapasiti pengendalian LTAPP
mencecah kapasiti maksimum. Dalam hubungan ini, unjuran permintaan penumpang dan
kargo mestilah bersandarkan kepada asas dan data yang kukuh serta tepat mengambil
kira) pembangunan kapasiti maksimum LTAPP demi memastikan viability project
pembinaan KXP.

Kelulusan akhir bagi cadangan pembinaan KXP hanya akan dipertimbangkan
apabila kajian NASP telah disiapkan serta pematuhan kepada semua syarat yang
ditetapkan oleh agensi kerajaan yang lain seperti mana yang dinyatakan dalam laporan
EIA, SIA dan laporan TIA dan sebagainya. Kementerian Pengangkutan komited dan
mengalu-alukan sebarang cadangan daripada mana-mana pihak sama ada kerajaan
negeri, syarikat swasta untuk membina lapangan terbang tetapi ia mestilah memenuhi
keperluan teknikal yang telah ditetapkan oleh CAAM dan juga MAVCOM.

Tuan Yang di-Pertua, Yang Berhormat Tuaran telah membangkitkan persoalan
mengenai status menaik taraf Pelabuhan Sepanggar bagi melonjakkan lagi ekonomi
negeri Sabah. Untuk makluman Ahli Yang Berhormat Tuaran, pembangunan pesat dan
kemakmuran ekonomi yang dikecapi oleh sebuah negeri berkaitan langsung dengan
perwujudan aset-aset infrastruktur terutamanya pelabuhan yang moden sebagai pintu
