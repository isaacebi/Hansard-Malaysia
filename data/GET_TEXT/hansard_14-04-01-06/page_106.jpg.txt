96 DR.22.09.2021

dibangkitkan oleh Yang Berhormat Menteri. Kami tahu bahawa usaha untuk menubuhkan
IPCMC ataupun sekarang IPCC tanpa yang baharu, terdapat banyak bantahan berkenaan
penubuhan institusi tersebut atas sebab kebajikan pihak polis. Itu merupakan satu
kerisauan ataupun isu yang sering kali ditimbulkan oleh pihak polis atau bekas polis
berkenaan kenapa mereka membantah terhadap penubuhan badan tersebut.

Jadi, adakah kerajaan akan mempertimbangkan cadangan untuk menggubal atau
memperkenalkan undang-undang yang khusus bagi to take care of dengan izin Tuan Yang
di-Pertua, isu welfare ini. Oleh kerana isu welfare ini memang satu isu yang amat penting
yang perlu ditangani secara asing. Adakah itu satu perkara yang akan dipertimbangkan
oleh pihak kerajaan? Terima kasih.

Dato’ Seri Hamzah bin Zainudin: Okey. Terima kasih Yang Berhormat. Saya
ambil maklum tentang apa yang dibangkitkan oleh Yang Berhormat dan saya hendak juga
maklumkan kepada Yang Berhormat, IPCC akan kita bawa undang-undang ini pada
bacaan kedua sesi ini nanti. Insya-Allah kalau ada masa.

Dalam memastikan kebajikan anggota PDRM sentiasa terbela, KDN berusaha
menambah baik kemudahan infrastruktur PDRM dengan membina dan membaik pulih
perumahan kuarters bagi memastikan warga PDRM dapat menjalani kehidupan dengan
suasana yang kondusif dan selesa. Kementerian juga sentiasa meneliti dan membuat
kajian secara berterusan untuk menambah baik elaun dan kemudahan lain bagi
membantu anggota PDRM terutamanya yang berpangkat rendah dalam menangani kos
sara hidup yang kian meningkat.

Antara permohonan yang telah dikemukakan kepada agensi pusat untuk
kelulusan adalah seperti berikut:

(i) permohonan bayaran insentif jurulatin PDRM; dan

(ii) permohonan kenaikan kadar bayaran insentif menyelam PDRM,
sebagai contoh.

Berhubung isu salah guna kuasa dan perbezaan tindakan atau double standard
yang dibangkitkan oleh Yang Berhormat Padang Serai yang didakwa telah diamalkan oleh
anggota penguat kuasa di negara ini, kementerian melalui Unit Integriti yang ditubuhkan
dan di setiap jabatan di bawah KDN serta Jabatan Integriti dan Pematuhan Standard
(JIPS) Polis Diraja Malaysia melaksanakan program-program pematuhan dan
pengukuhan integriti bertujuan memastikan tugasan dilaksanakan mengikut undang-
undang dan peraturan semasa.

Selain itu, semua warga PDRM sering digalakkan untuk menyalurkan maklumat
berkaitan rasuah, salah guna kuasa dan penyelewengan kepada Unit Integriti dan JIPS
serta mana-mana pihak berkuasa yang berkaitan. Kementerian juga dalam rangka
memperkenalkan anugerah khas integriti bertujuan untuk menghargai mana-mana
warganegara yang menunjukkan sikap dan usaha yang berintegriti tinggi.

Tuan Gobind Singh Deo [Puchong]: Minta penjelasan.

Dato' Seri Hamzah bin Zainudin: Kementerian ini juga bersama-sama dengan
pihak SPRM dalam usaha membanteras tiga isu yang dinyatakan oleh Yang Berhormat.
Malah komitmen dan perhatian serius yang diberikan KDN dalam isu ini dimanifestasikan
melalui pembangunan Pelan Antirasuah Organisasi peringkat KDN yang telah dilancarkan
pada 5 November 2020. Pelan tersebut bukan semata-mata dokumen bertulis, namun
pemantauan berterusan terhadap inisiatif yang digariskan dilaksanakan secara berkala.
Selain itu, KDN juga terlibat dengan aktif dalam beberapa inisiatif dalam Pelan Antirasuah
Nasional.

Kementerian ini juga ingin menyentuh berkenaan isu...
Tuan Gobind Singh Deo [Puchong]: Sebelum daripada itu, minta penjelasan.

Dato' Seri Hamzah bin Zainudin: ...Kehilangan barang kes SPRM yang didakwa
berjumlah USD6 juta yang telah pun dibangkitkan oleh Yang Berhormat Puchong. Untuk
makluman Yang Berhormat, pihak PDRM telah menerima satu laporan berhubung kes
tersebut dan telah membuka kertas siasatan di bawah klasifikasi kertas inquiry polis.
