132 DR.22.09.2021

Datuk Seri Rina binti Mohd Harun: Tuan Yang di-Pertua, kementerian juga-
Saya habiskan yang ini Yang Berhormat Kuala Krai.

Timbalan Yang di-Pertua [Dato’ Mohd Rashid Hasnon]: Satu minit. Baik.

Datuk Seri Rina binti Mohd Harun: Kementerian juga melalui JKM telah
melaksanakan kerjasama strategik dengan Jabatan Kemajuan Islam Malaysia (JAKIM),
Jabatan Agama Islam Negeri (JAIN) dan lain-lain pihak yang sesuai dalam melaksanakan
program-program pembangunan sahsiah dan pengukuhan kerohanian khususnya di
institusi-institusi OKU.

Kementerian juga mempunyai kerangka yang jelas dalam usaha memperkasakan
individu OKU sesuai dengan sarana syariat seperti mana yang terkandung dalam Pelan
Strategik Kementerian 2021 hingga 2025, Teras 5 iaitu memperkasakan OKU menerusi
program pengukuhan kerohanian modal insan OKU. Melalui program ini, satu modul
kerohanian komprehensif sedang dibangunkan dan kementerian menyasarkan sekurang-
kurangnya 1,000 OKU mendapat latihan setiap tahun.

Yang Berhormat Kuala Krai juga membangkitkan tentang pendapatan ibu yang
mempunyai anak OKU boleh menerima bantuan. Yang Berhormat Kuala Krai,
kementerian juga sebenarnya turut prihatin terhadap ibu bapa yang berpendapatan lebih
daripada RM3,000 yang mempunyai anak terlantar dan memerlukan penjagaan khusus.

Justeru, kementerian juga sedang meneliti berkenaan cadangan kenaikan kadar
syarat kelayakan bantuan pesakit kronik OKU terlantar dengan kadar yang bersesuaian.

02030

Tuan Yang di-Pertua, kerajaan juga telah memperkenalkan geran kepada
komuniti OKU bagi meningkatkan ekonomi OKU dan juga keluarga OKU. Melalui program
pemerkasaan kemahiran keupayaan OKU Sindrom Down, sebanyak RM500 ribu
diberikan kepada 11 NGO OKU Sindrom Down meliputi pembangunan kendiri, latihan dan
keusahawanan untuk meningkatkan kemahiran dan seterusnya membantu keluarga OKU
tersebut. Selain itu, program pemerkasaan ekonomi atau dengan izin economic
empowerment programme turut dilaksanakan di pusat pemulihan dalam komuniti (PDK)
yang terpilih.

Sehingga Jun 2021, sebanyak 236 PDK yang terlibat dalam menjalankan projek
pemerkasaan ekonomi kepada para pelatih PDK dan memberi manfaat kepada 1,272
orang pelatih. Projek pemerkasaan ekonomi yang dijalankan adalah meliputi jahitan, batik
dan kraf tangan, pertanian, bakeri, pembuatan makanan tradisional, makanan sejuk beku
dan juga perkhidmatan hospitaliti. Selain itu pada 17 Mac 2021, kerajaan juga telah
mengumumkan peruntukan sebanyak RM20 juta untuk keusahawanan kepada OKU dan
warga emas di institusi seliaan kementerian.

Tuan Yang di-Pertua akhir sekali, yang lain ini saya akan jawab secara bertulis
dan akhir sekali saya ingin merakamkan penghargaan kepada semua Ahli Yang
Berhormat yang telah pun menyuarakan pandangan serta cadangan penambahbaikan
yang melibatkan kumpulan sasar di bawah kementerian ini. Kami menghargai segala
cadangan dan teguran serta akan mengambil tindakan sewajarnya berdasarkan input
yang diterima.

Kerjasama dan sokongan yang ditunjukkan oleh semua Ahli Yang Berhormat
terhadap beberapa inisiatif kementerian terutamanya dalam mengendalikan isu sumber
manusia di Jabatan Kebajikan Masyarakat, sosial, wanita, OKU, kanak-kanak dan
keluarga, diharap dapat memberi manfaat kepada rakyat secara keseluruhan.
Kementerian ini juga akan meneruskan usaha dan pro aktif dalam mengendalikan semua
situasi yang dihadapi. Semoga niat dan tugasan kita yang menjaga kumpulan sasar ini
akan mendapat keberkatan dan balasan yang baik daripada Allah SWT. Sekian, terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri Pembangunan Wanita, Keluarga dan Masyarakat. Seterusnya saya
ingin menjemput Yang Berhormat Menteri Sumber Manusia untuk memberi jawapan.
Masa 30 minit diperuntukkan. Sila Yang Berhormat Menteri.
