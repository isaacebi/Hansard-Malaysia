DR.22.09.2021 3

Membuat perolehan secara darurat dan telah mengagihkan peralatan perubatan
ke seluruh negara seperti katil pesakit biasa, katil ICU, ventilator, high-flow nasal cannula,
vital signs monitors, mobile DDR, ultrasound, body freezer, container mayat, silinder
oksigen dan lain-lain.

Yang kedua, mobilisasi peralatan perubatan dan bukan perubatan mengikut
keperluan. Selain itu beberapa tindakan juga telah dilakukan Kementerian Kesihatan
Malaysia (KKM) dalam menghadapi penularan pandemik ini.

Ini termasuk menjadikan lebih banyak hospital KKM sebagai hospital merawat
COVID-19. Pembukaan lebih banyak Pusat Kuarantin & Rawatan COVID-19 Berisiko
Rendah (PKRC) serta meningkatkan fungsi di beberapa buah PKRC untuk merawat
pesakit kategori tiga dan empat. Melaksanakan hospital medan bagi meningkatkan
kapasiti rawatan seperti Hospital Medan Labuan, Kapit, Hospital Sultanah Aminah Johor,
Hospital Melaka, HTAR, Hospital Selayang, Hospital Pulau Pinang dan ICU medan di
Hospital Kepala Batas.

Inisiatif ini dilaksanakan dengan kerjasama pihak Angkatan Tentera Malaysia dan
MERCY Malaysia. Juga pembinaan modular ICU, di beberapa buah negeri bagi
meningkatkan kapasiti rawatan COVID-19 dan bekerjasama dengan hospital awam lain
seperti hospital pengajar dan Hospital Angkatan Tentera bagi merawat pesakit COVID-
19. Terdapat enam buah Hospital Pengajar dan satu Hospital ATM yang disediakan untuk
merawat pesakit COVID-19.

Susulan peningkatan kes COVID-19 di Lembah Klang, KKM juga telah
melaksanakan pengambilalihan hospital di bawah Ordinan Darurat. Hospital Pakar Kanak-
kanak Universiti Kebangsaan Malaysia telah diambil alih di bawah Ordinan Darurat pada
bulan Jun 2021. Pengambilalihan ini membolehkan kapasiti katil terutamanya kapasiti katil
ICU ditingkatkan. HPKK UKM mampu menyediakan sejumlah 199 buah katil iaitu 102
buah katil bukan ICU dan 97 buah katil ICU.

Selain itu, KKM telah mendapat kerjasama dari pelbagai pihak, sama ada dalam
negeri dan juga luar negara bagi membantu membekalkan peralatan perubatan yang
diperlukan dalam rawatan COVID-19. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Soalan tambahan. Silakan, Yang Berhormat Kapar.

Dato’ Abdullah Sani bin Abdul Hamid [Kapar]: Terima kasih Tuan Yang di-
Pertua. Meneliti daripada jawapan Yang Berhormat Menteri, saya yakin bahawa untuk
menuju ke arah penyelesaian dan juga keperluan peralatan itu, telah/akan disediakan oleh
pihak kementerian.

Namun, adakah kementerian berhasrat untuk mendirikan hospital kekal, khusus
untuk COVID-19 dan peralatan yang cukup di setiap negeri untuk diasingkan dengan
pesakit yang bukan COVID-19 supaya tidak berlaku jangkitan berganda? Terima kasih
Tuan Yang di-Pertua.

Tuan Khairy Jamaluddin Abu Bakar: Terima kasih Ahli Yang Berhormat. Buat
masa ini, kita masih akan kekalkan hospital penuh COVID-19 terutamanya di peringkat
negeri-negeri sehingga penularan pandemik ini dapat kita tangani dengan lebih baik lagi
dan perancangan itu saya tak boleh sebut berapa lama, sebab kita harap bahawa dengan
penurunan kes-kes kemasukan ke hospital, lebih banyak lagi hospital-hospital hibrid yang
mana sebahagian daripada wadnya diambil alih untuk menguruskan rawatan COVID-19,
dapat dijadikan semula sebagai hospital biasa.

Namun demikian, buat masa ini untuk memastikan capacity to respond kepada
kes-kes jangkitan COVID-19, kita masih lagi akan kekalkan beberapa buah hospital
sebagai hospital COVID-19. Sama ada secara hospital COVID-19 penuh, ataupun hospital
hibrid yang dapat merawat kes-kes COVID-19.

Timbalan Yang di-Pertua [Dato' Mohd Rashid Hasnon]: Soalan tambahan
kedua.

Puan Teo Nie Ching [Kulai]: Kulai.
