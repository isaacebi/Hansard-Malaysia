DR.22.09.2021 33

Benteng di bawah National Task Force (NTF). Operasi ini telah digerakkan melalui
kerjasama bersepadu antara 19 buah agensi kerajaan yang lain. Setakat 20 September
2021, seramai 15,882 PATI, 1,151 orang tekong, 798 orang penyeludup telah berjaya
ditangkap, 2,268 PATI telah diusir, 2,451 unit kenderaan darat serta 546 buah kapal atau
bot telah dirampas.

Mengenai keselamatan ruang udara, isu ketiga Tuan Yang di-Pertua dan
menjawab soalan Yang Berhormat Sibuti yang bertanya mengenai pencerobohan
pesawat tentera udara Republik Rakyat China di kawasan Malaysia baru-baru ini...

Tuan Mohamad bin Sabu [Kota Raja]: [Bangun]

Dato’ Seri Hishammuddin Tun Hussein: Apakah tindakan yang telah diambil
dan langkah-langkah untuk mengelakkan perkara ini tidak berulang? Saya ingin
menjelaskan bahawa melalui Operasi Curiga, ruang udara nasional sentiasa dipantau
oleh sistem radar pertahanan udara jarak jauh TUDM.

Tuan Yang di-Pertua: Yang Berhormat, Yang Berhormat Kota Raja ingin
mencelah.

Dato’ Seri Hishammuddin Tun Hussein: Sila, sila.

Tuan Mohamad bin Sabu [Kota Raja]: Yang Berhormat Menteri, ada empat
minit lagi. Saya bimbang terlepas iaitu tentang perkembangan terbaharu di rantau ini iaitu
AUKUS yang diisytiharkan antara Amerika, United Kingdom dan Australia.

Soalan saya ialah di mana Amerika selalunya buat kacau, kita akan menerima
tempias seperti Perang Vietnam. Kita terima pelarian dan akibat kita membuka Pulau
Bidong untuk pelarian sebelum pergi ke negara ketiga. Australia dan UK berada dalam
FPDA, perjanjian dengan kita. Adakah Malaysia akan dilibatkan sama dalam AUKUS ini
kerana Malaysia, Australia dan United Kingdom ada dalam FPDA? Bagaimanakah kita
hendak kekalkan rantau ini rantau berkecuali jikalau kita diajak untuk bersama dengan
AUKUS ini?

Dato’ Seri Hishammuddin Tun Hussein: Yang Berhormat Kota Raja, ia
merupakan satu soalan yang begitu penting untuk kita fikirkan sekarang. Saya bercadang
untuk menjawabnya bila menjawab soalan Yang Berhormat sendiri berkaitan dengan
FPDA semasa perbahasan. Akan tetapi sekiranya dibangkitkan oleh Yang Berhormat
sekarang, mungkin saya boleh menjawab sekarang dulu dan kita menjawab bersama
dengan apa yang dibangkitkan oleh Yang Berhormat semasa berbahas, ada kaitan
dengan FPDA.

Tuan Yang di-Pertua, sebagai maklum balas terhadap perkara yang dibangkitkan
oleh Yang Berhormat Kota Raja yang menyentuh mengenai usaha kerajaan mengekalkan
hubungan baik dalam kalangan negara anggota Five Powers Defence Arrangements
(FPDA) dan dalam usaha kita meningkatkan diplomasi pertahanan bagi memastikan
negara kita tidak terjebak dalam pertarungan kuasa-kuasa besar dunia di kawasan dan di
rantau ini.

Dua hari lalu saya baru sahaja mengadakan perbualan telefon bersama dengan
Menteri Pertahanan Australia, Peter Dutton. Perkara yang kami bincangkan amat berkait
rapat dengan soalan Yang Berhormat mengenai FPDA dan juga berhubung kait dengan
AUKUS yang disebarluaskan di luar sana. Saya telah menyatakan pendirian Malaysia
seperti yang ditegaskan oleh Yang Amat Berhormat Perdana Menteri iaitu pembentukan
kerjasama antara Australia, United Kingdom dan Amerika Syarikat, melahirkan kegusaran
kerana ia berpotensi mengganggu-gugat keamanan dan kestabilan di Asia Tenggara.
Justeru, semua pihak harus menghindari daripada menggunakan sebarang tindakan
ketenteraan yang dianggap provokatif selain berpotensi meningkatkan ketegangan serta
mencetuskan konflik di rantau kita.

Yang Berhormat, pendirian saya konsisten sejak saya memegang jawatan
Menteri Pertahanan sebelum ini. Apa yang menjadi kebimbangan kita ialah kalau tidak
dibendung, tidak menggunakan pendekatan yang penuh dengan diplomasi bila mendekati
kuasa-kuasa besar ini, perkara insiden-insiden yang tidak boleh dielakkan atau
