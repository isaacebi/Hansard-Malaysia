DR.22.09.2021 37

Antara inisiatif-inisiatif di bawah NEC yang telah memainkan peranan besar dalam
penjanaan peluang pekerjaan merupakan program Penjana Kerjaya 2.0 oleh PERKESO
yang menawarkan lebih 250,000 peluang pekerjaan. Selain itu, kerajaan juga telah
menjalankan inisiatif MySTEP atau short-term employment program yang menawarkan 50
ribu peluang pekerjaan secara kontrak dalam sektor awam dan syarikat berkaitan kerajaan
atau GLC. Pengambilan personne! MySTEP sektor awam telah pun mencapai 100.6
peratus daripada jumlah sasaran yang ditetapkan sebanyak 35 ribu. Ini menunjukkan
komitmen penuh kerajaan dalam mencipta peluang pekerjaan.

Tuan Yang di-Pertua, seterusnya izinkan saya menjawab soalan Yang Berhormat
Betong, Yang Berhormat Pasir Mas, Yang Berhormat Pontian, Yang Berhormat Sungai
Petani, Yang Berhormat Lanang, Yang Berhormat Kubang Pasu dan Yang Berhormat
Kota Samarahan berkaitan penyaluran bantuan. Untuk makluman Yang Berhormat,
pendaftaran akaun bank penerima bantuan tunai kerajaan terutamanya Bantuan Prihatin
Rakyat (BPR) tidak terhad kepada akaun Bank Simpanan Nasional (BSN) sahaja.

Hakikatnya hampir 8 juta orang penerima BPR mempunyai akaun bank mewakili
hampir 94 peratus daripada jumlah penerima BPR manakala kira-kira enam peratus atau
hampir 500 ribu penerima BPR sahaja yang akan menggunakan BSN bagi tujuan
penunaian. Selain daripada penerima hadir ke BSN, perkhidmatan bank bergerak telah
dilancarkan pada bulan Julai 2021 di Sarawak dan pada penghujung September 2021 di
Sabah.

Bagi memudahkan lebih ramai rakyat mendapatkan perkhidmatan perbankan,
kerajaan juga telah menyediakan peruntukan sebanyak RM18 juta kepada bank tempatan
bagi menyediakan kira-kira 30 unit bank bergerak di Semenanjung Malaysia, Sabah dan
Sarawak yang bakal merangkumi 250 buah kawasan dan mukim di luar bandar. Melalui
inisiatif ini, penerima bantuan tunai kerajaan boleh mengakses pelbagai perkhidmatan
perbankan termasuk pembukaan akaun, penyimpanan, pengeluaran dan pemindahan
wang, pembayaran bil serta perbankan digital.

Bagi penerima bantuan tunai kerajaan di kawasan pedalaman Sabah dan
Sarawak yang tidak mempunyai akaun bank, pelaksanaan pembayaran secara tunai juga
dilaksanakan dan diselaraskan oleh Perbendaharaan Malaysia Sabah dan
Perbendaharaan Malaysia Sarawak dengan kerjasama Lembaga Hasil Dalam Negeri
Malaysia (LHDN) dan BSN di samping sokongan daripada Kerajaan Negeri Sabah dan
Kerajaan Negeri Sarawak. Tempoh masa pelaksanaan adalah tertakluk kepada situasi
kebolehjangkitan COVID-19 dan akan dimaklumkan daripada semasa ke semasa.

Untuk makluman Yang Berhormat, hampir 20 ribu data penerima bantuan tunai
yang tidak mempunyai akaun bank sama ada di Semenanjung, Sabah atau di pedalaman
Sarawak bersama-sama dengan data penerima yang tidak mempunyai akaun bank
seluruh Malaysia turut dimuat naik di dalam pangkalan data BSN untuk kemudahan
penunaian masa akan datang mengikut masa yang sesuai bagi penerima berkenaan
tanpa menantikan program penunaian dan bank bergerak untuk sampai ke tempat
mereka. Ini menunjukkan kerajaan sentiasa komited memastikan semua bantuan
kerajaan adalah berkesan dan menepati kumpulan sasar yang ditetapkan terutamanya
golongan yang terjejas akibat COVID-19.

Menerusi bantuan pihak kerajaan negeri, BSN telah menyediakan satu unit
Cawangan Bank Bergerak (CBB) di Sarawak yang dilengkapi dengan dua buah kaunter
dan satu unit terminal layan diri (ATM). CBB BSN Sarawak telah ditetapkan untuk
menyediakan perkhidmatan perbankan setiap minggu di daerah Sungai Asap, Tatau,
Nyalau, Kuala Tatau, Asajaya, Sadong Jaya, Padawan dan Sebauh. Selain itu, jika ada
keperluan, CBB Sarawak turut akan digunakan untuk membantu pelaksanaan inisiatif
kerajaan yang lain contohnya seperti pembayaran tunai, Bantuan Khas COVID-19 (BKC)
di Bintulu.

Untuk negeri Sabah, pihak BSN kini sedang menguruskan penyediaan tiga unit
CBB dengan bantuan serta kerjasama Kementerian Kewangan walaupun kerja-kerja
penyiapan kenderaan berkenaan turut terkesan akibat pandemik COVID-19. Berdasarkan
status kerja semasa, tiga unit CBB tersebut dijadualkan untuk mula beroperasi di Sabah
mulai 30 September 2021.
