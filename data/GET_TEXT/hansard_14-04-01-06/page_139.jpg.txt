DR.22.09.2021 129

Justeru kementerian telah mengambil kira pelbagai bentuk gangguan seksual
yang boleh berlaku melalui pelbagai medium komunikasi termasuklah secara atas talian
dan siber. Pada ketika ini, perkara ini sedang ditangani melalui Akta Komunikasi dan
Multimedia 1988. Draf Rang Undang-undang Anti Gangguan Seksual yang digubal
secara kolektif melalui sebuah pasukan projek khas berhasrat untuk menangani isu-isu
seperti berikut:

(i) standard pembuktian yang tinggi;
(ii) ketiadaan remedi khusus kepada mangsa; dan

(iii) wujudnya isu underreporting, dengan izin kerana mangsa takut
dan malu untuk membuat laporan kepada pihak berkuasa.

RUU ini digubal untuk menambah baik sistem keadilan sedia ada menerusi
penubuhan tribunal khusus bagi mengendalikan aduan gangguan seksual dengan cepat
dan kos yang minimum menggunakan standard pembuktian imbangan kebarangkalian
dan pemberian pampasan atau ganti rugi kepada mangsa.

Kementerian komited untuk memastikan RUU ini dapat dibentangkan secepat
mungkin. Namun demikian, proses ketekunan wajar dengan izin, due diligence perlu
dilaksanakan dengan teliti dan sememangnya memakan masa. RUU Anti Gangguan
Seksual ini sedang dalam proses semakan, penambahbaikan dan sesi libat urus dengan
pelbagai pihak berkepentingan sedang giat dilaksanakan untuk memurnikan lagi RUU ini
dan sebelum ia mendapat kelulusan Jemaah Menteri dan seterusnya dibentangkan di
Dewan Parlimen yang mulia ini. Dalam hal ini terdapat lagi beberapa isu yang telah
dibangkitkan yang memerlukan penelitian yang mendalam seperti berikut:

(i) elemen pencegahan yang perlu diambil kira di dalam RUU ini;

(ii) elemen tanggungjawab organisasi untuk memastikan
pencegahan gangguan seksual di laksana di organisasi
berkenaan; dan

(iii) elemen keselamatan terhadap mangsa yang membuat aduan.

Tuan Yang di-Pertua, seterusnya sebelum saya menjawab pertanyaan Ahli Yang
Berhormat berkaitan bantuan kepada orang kurang upaya, izinkan saya menzahirkan
ucapan...

Tuan Syed Saddiq bin Syed Abdul Rahman [Muar]: Yang Berhormat Menteri,
sedikit sahaja berkenaan isu ini.

Datuk Seri Rina binti Mohd Harun: Ya.

Tuan Syed Saddiq bin Syed Abdul Rahman [Muar]: Baru-baru ini ada satu
kajian yang telah pun dilakukan oleh Cent-GPS yang menunjukkan bahawa 44 peratus
responden wanita khususnya telah pun terima ataupun mendengar komen berunsurkan
seksual yang dibuat oleh tenaga pelajar di peringkat sekolah.

Saya tahu Yang Berhormat Menteri dalam proses untuk pinda atau bentangkan
Rang Undang-undang Anti Gangguan Seksual tetapi dalam masa yang sama saya
berharap Yang Berhormat Menteri boleh berkolaborasi dengan Yang Berhormat Menteri
Pendidikan berkenaan isu awareness di peringkat sekolah itu sendiri kerana walaupun
undang-undang itu ada tetapi jika kesedaran ataupun the consciousness itu tidak berlaku
di peringkat sekolah, agak sukar untuk perkara ini dikawal dengan baik. Saya berharap
boleh ada kolaborasi dengan Yang Berhormat Menteri Pendidikan. Terima kasih.

02020

Yang Berhormat Muar, dia memang menjadi juga tanggungjawab kementerian ini
supaya dapat bekerjasama dengan kementerian lain. Maklumlah Kementerian
Pembangunan Wanita, Keluarga dan Masyarakat ada di mana-mana kumpulan sasar ini
ada di mana-mana kementerian. Insya-Allah kita akan sentiasa bekerjasama. Kita tidak
bekerja bersendirian tetapi kita bekerjasama juga dengan kementerian-kementerian lain.
Terima kasih saya ucapkan.
