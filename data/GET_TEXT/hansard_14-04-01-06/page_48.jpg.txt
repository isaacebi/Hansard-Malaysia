38 DR.22.09.2021

Tuan Yang di-Pertua, selaras dengan agenda PEMULIH yang dibentangkan
sebelum ini, peluasan inisiatif bank bergerak ke lebih banyak mukim seluruh negara juga
telah mula dirancang. Dengan peruntukan RM18 juta yang disediakan, 30 unit bank
bergerak di Semenanjung Malaysia, Sabah dan Sarawak akan disediakan bagi
meneruskan agenda prihatin rakyat. Dengan 390 buah cawangan seluruh negara, BSN
mempunyai rangkaian penyediaan perkhidmatan yang terbesar di kalangan institusi
perbankan yang lain. 179 buah cawangan terletak di kawasan luar bandar- non-urban, di
mana 21 buah cawangan berstatus cawangan sosial mandat.

Bagi memenuhi keperluan kewangan pelanggan, waktu operasi kaunter
cawangan BSN telah dilanjutkan ke 4.45 petang di Semenanjung Malaysia dan 4.15
petang di Sabah dan Sarawak walaupun secara amnya bank-bank lain masih beroperasi
dalam waktu yang terhad. Sepanjang tempoh pembayaran wang bantuan daripada
kerajaan, BPR ataupun BKC, sekiranya terdapat keperluan, pihak BSN juga bersedia
untuk membuka operasi kaunter cawangan pada hujung minggu bagi membantu
penyaluran bantuan dengan lebih berkesan.

01240

Untuk makluman Yang Berhormat sekalian, pembayaran BKC Fasa 1, baru-baru
ini juga menyaksikan sejumlah 93 peratus penerima bantuan daripada hampir 10 juta
penerima disalurkan bantuan secara kredit terus ke akaun mereka di bank-bank yang
terlibat. Inisiatif untuk mendapatkan nombor akaun dan menggalakkan pembukaan akaun
di kalangan penerima bantuan ini akan diteruskan bagi memudahkan penyaluran bantuan
kepada mereka yang memerlukan.

Pembayaran bantuan kerajaan yang dilaksanakan oleh BSN sememangnya
melibatkan pengkreditan akaun-akaun penerima dari bank lain. Namun setakat ini,
pembayaran secara tunai masih lagi dimandatkan secara eksklusif kepada BSN
berdasarkan rangkaian cawangan BSN yang luas. Walau bagaimanapun, pertimbangan
untuk melantik bank-bank lain sebagai ejen untuk pembayaran secara tunai boleh
dipertimbangkan pada masa akan datang berdasarkan keperluan.

Dato’ Wira Haji Amiruddin bin Haji Hamzah [Kubang Pasu]: Mohon ya,
Kubang Pasu.

Tuan Haji Yamani Hafez bin Musa: Ya sila.

Dato’ Wira Haji Amiruddin bin Haji Hamzah [Kubang Pasu]: Terima kasih Tuan
Yang di-Pertua dan Yang Berhormat Sipitang yang telah memberikan sebahagian
daripada jawapan. Saya hendak tarik perhatian Yang Berhormat Sipitang, saya ada sebut
semalam dalam perbahasan. Dalam 16 bulan yang pertama daripada Mac 2020 hingga
Jun 2021, 16 bulan, RM260 bilion telah dibelanjakan untuk rakyat dan businesses. Baki
lagi enam bulan ini kita masih ada RM300 bilion, lebih daripada 16 bulan yang ada within
six months yang terakhir ini ada lagi RM300 bilion. Ini diumumkan oleh Yang Berhormat
Menteri Kewangan.

Pertanyaan saya ialah adakah kerajaan berhajat sebab ini dah ada bajet untuk
dibelanjakan. Saya rasa kita kena belanjakan supaya kita dapat tingkatkan ekonomi dan
sebagainya. Salah satu caranya untuk kita memastikan, saya hendak cadangkan bahawa
Bantuan Khas COVID-19 (BKC) ini kita tingkatkan lagi 100 persen pun tidak apa. Mereka
ini kelompok B40, M40 yang terkesan ini Tuan Yang di-Pertua, marginal propensity to
consume mereka ini adalah tinggi. Bagi sahaja RM1,000, RM1,000 dia belanja balik,
masuk balik dalam ekonomi which is good for us.

Jadi saya hendak cadangkan RM300 bilion ini takut nanti sampai bulan Disember
kita masih ada sekian-sekian banyak lagi wang yang tidak dibelanjakan. Maka saya
hendak mencadangkan bahawa Bantuan Khas COVID-19 untuk rakyat yang terkesan ini
ditambah 100 percent daripada apa yang dijanjikan. Miskin tegar RM1,300 kita naik ke
RM2,600 pun tidak apa sebab semua wang ini akan dibelanjakan balik dalam ekonomi
yang bakal memberikan manfaat kepada peniaga-peniaga yang lain dan sebagainya. Itu
yang pertama.
