144 DR.22.09.2021

projek RMKe-12 Rolling Plan Kedua (RP2) tahun 2022. KPKT melalui Jabatan Bomba dan
Penyelamat Malaysia telah mengenal pasti satu tapak balai bomba yang merupakan tanah
Kerajaan Persekutuan berkeluasan 5.75 ekar berhampiran Sekolah Menengah
Kebangsaan Julau. JBPM kini sedang menunggu kelulusan permohonan pemberi milikan
sebahagian tapak tanah berkenaan dari Jabatan Ketua Pengarah Tanah dan Galian
Persekutuan Negeri Sarawak.

Pada masa kini, kawasan Julau juga mendapat khidmat kebombaan daripada
Pasukan Bomba Sukarela Pekan Julau dengan keanggotaan seramai 20 orang yang
dilengkapi dengan sebuah kenderaan bomba sukarela Proton Arena, personal protective
equipment (PPE), pam angkut dan hos bagi tujuan aktiviti pemadaman yang dibekalkan
oleh Jabatan Bomba dan Penyelamat Malaysia Negeri Sarawak.

Manakala untuk jawapan Ahli Yang Berhormat Lubok Antu, untuk makluman Abhli
Yang Berhormat berhubung status pembinaan balai bomba di kawasan Lubok Antu, KPKT
melalui JBPM telah mengenal pasti dan sedang memohon untuk mendapatkan tapak
tanah seluas 1.77 hektar bagi membina sebuah balai bomba kategori ‘E’.

Permohonan pembinaan balai bomba di kawasan Lubok Antu juga telah
dimasukkan ke dalam Projek RMKe-12 Rolling Plan Kedua tahun 2022 dan sedang
menunggu pertimbangan kelulusan daripada agensi pusat. Sekiranya diluluskan Balai
Bomba dan Penyelamat Lubok Antu, Sarawak akan mula dibina pada tahun 2022 dan
insya-Allah dijangka siap pada tahun 2023.

Pada masa kini, kawasan Lubok Antu juga mendapat perlindungan kebakaran
daripada Pasukan Bomba Sukarela (PBS) Lubok Antu dengan keanggotaan seramai 41
orang yang dilengkapi dengan sebuah pacuan empat roda, peralatan pemadaman dan
peralatan perlindungan diri (PPE) yang disediakan oleh JBPM Negeri Sarawak.

Kementerian melalui JBPM telah memiliki tapak tanah seluas 0.54 hektar di
kawasan Engkilili bagi tujuan pembinaan balai bomba kategori ‘E’ yang dirancang untuk
dimasukkan ke dalam perancangan RMKe-12 mengikut keutamaan. Pada masa kini juga
kawasan Engkilili mendapat perlindungan kebakaran dari Pasukan Bomba Sukarela
(PBS) Engkilili dengan keanggotaan seramai 32 orang ahli yang dilengkapi dengan pam
angkut, peralatan pemadaman serta peralatan perlindungan diri (PPE) yang juga
disediakan oleh JBPM Negeri Sarawak.

Bagi Ahli Parlimen Tanjong Manis, bagi kawasan Pulau Bruit, Jabatan Bomba dan
Penyelamat Malaysia terlah membuat kajian keperluan pembinaan balai bomba
berasaskan Fire Cover Norm yang saya sebut sebentar tadi dan pada masa ini
perlindungan keselamatan kebakaran Pulau Bruit adalah di bawah kawasan jagaan Balai
Bomba dan Penyelamat (BBP) Daro dengan jarak 16 kilometer. Namun disebabkan oleh
faktor geografi dan kemudahan pengangkutan feri, respons pasukan bomba akan
mengambil masa yang lebih panjang. Pasukan Bomba Sukarela Pulau Bruit juga telah
pun ditubuhkan pada April 2020 sebagai langkah awal tindak balas kecemasan sementara
menanti perkhidmatan kebombaan JBPM.

Sebagai...

Tuan Lukanisman bin Awang Sauni [Sibuti]: Yang Berhormat Menteri, dari
Sibuti, sikit, berkenaan bomba.

Timbalan Yang di-Pertua [Dato’ Mohd Rashid Hasnon]: Di belakang, Sibuti.
Dato’ Sri Reezal Merican bin Naina Merican: Ya, okey.

Tuan Lukanisman bin Awang Sauni [Sibuti]: Terima kasih. Isu berkenaan
tentang kebakaran di kawasan luar bandar dan juga balai bomba merupakan satu isu yang
sangat penting bagi negeri Sarawak. Juga, saya ingin membawakan cadangan kepada
Yang Berhormat Menteri sekiranya peralatan bagi sukarelawan bomba di kawasan
terutama sekali kenderaan Arena itu dapat digantikan kepada kenderaan pacuan empat
roda, memandangkan kereta tersebut sudah kelihatan daif.

Saya juga perah mencadangkan dalam Dewan ini supaya pihak kementerian
untuk melihat semula selain daripada kita mewujudkan sukarelawan kebombaan di
