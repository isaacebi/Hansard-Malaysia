DR.22.09.2021 29

Dato’ Seri Mohamed Azmin bin Ali: Ya.

Datuk Seri Haji Ahmad bin Haji Maslan [Pontian]: Terima kasih kerana
menjawab mengenai pusat data Microsoft sebuah syarikat gergasi teknologi global yang
di Sedenak itu. Saya ingin jawapan daripada Yang Berhormat Menteri mengenai
pelaburan baharu di kawasan luar bandar. Contohnya kawasan Pontian dan kawasan
Sembrong, sebelah Yang Berhormat Gombak itu dan juga kawasan-kawasan lain lah. Ini
menjadikan pusat industri baharu untuk memberi peluang pekerjaan tanpa memerlukan
orang-orang kampung, anak-anak muda itu berhijrah ke Kulim kah atau sebagaimana
yang disebut tadi, membina pusat perindustrian baharu di luar bandar. Terima kasih Yang
Berhormat Gombak.

Dato’ Seri Mohamed Azmin bin Ali: Terima kasih Yang Berhormat Pontian. Ini
satu pandangan yang perlu mendapat perhatian yang serius daripada kerajaan dan
semua pihak. Ini yang telah saya nyatakan tadi dalam Rancangan Malaysia Ke-12 kita
telah menjajarkan dengan Wawasan Kemakmuran Bersama supaya kita dapat
mengurangkan kesenjangan (gap) antara pembangunan di luar bandar dan juga bandar.

Saya hendak memaklumkan sebagai contoh saya sebut awal tadi Syarikat SK
Nexilis daripada Korea apabila mengambil keputusan untuk membuka kemudahan di
Malaysia dengan nilai RM4.24 bilion. Kita telah berjaya menarik perhatian mereka untuk
meletakkan pelaburan ini di Kota Kinabalu, Sabah. Ini industri yang berteknologi tinggi
yang mengeluarkan copper foil untuk electric vehicles melalui pengeluaran bateri dan
mereka telah bersetuju.

Ini memberi peluang kepada anak-anak kita di Sabah, tenaga kerja di Sabah
untuk mendapat pekerjaan yang berkualiti tinggi dan berpendapatan tinggi. Ini sebagai
satu contoh Yang Berhormat Pontian dan saya percaya RMK Ke-12 yang juga dijajarkan
dengan WKB akan menepati matlamat dan cadangan Yang Berhormat Pontian sebentar
tadi.

Tuan Yang di-Pertua, Yang Berhormat Raub membangkitkan mengenai
penggunaan sumber tenaga boleh diperbaharui supaya seiring dengan negara-negara
ASEAN. Yang Berhormat Raub juga telah memberikan penekanan tentang penggunaan
kenderaan elektrik (EV). Berdasarkan kepada trend penggunaan EV yang menunjukkan
peningkatan di peringkat global mahupun ASEAN.

EV diramalkan akan menggantikan kenderaan berasaskan penggunaan tenaga
fosil selaras dengan United Nations Sustainable Development Goals (UN SDGs) bagi
memelihara alam sekitar dan mengurangkan pelepasan karbon. Perkembangan ini adalah
seiring dengan dasar kerajaan untuk mengurangkan pelepasan karbon oleh sektor
pengangkutan yang menyumbang sebanyak 20 peratus pelepasan karbon dalam negara
berdasarkan laporan Malaysia Third National Communication and Second Biennial Report
to UNFCCC.

Dasar Automotif Nasional 2020 memberi keutamaan kepada pembangunan
industri pengeluaran kenderaan Energy Efficient Vehicle (EEV) termasuk EV dengan
menggariskan beberapa inisiatif khusus bagi memperkukuhkan ekosistem EV. Ini
termasuk pembuatan komponen kritikal, penetapan standard bagi menyokong ekosistem
EV dan menggalakkan aktiviti penyelidikan dan pembangunan untuk membangunkan
teknologi tempatan.

Bagi mempertingkatkan pelaburan dan permintaan dalam industri EV, MITI
sedang mengenal pasti strategi baharu bagi mempromosikan industri EV di Malaysia
kepada para pelabur termasuk mengadakan perbincangan dengan Kementerian
Kewangan beberapa hari yang lalu dalam penyediaan Belanjawan 2022 mengenai satu
dasar yang merangkumi pakej insentif yang turut memberi fokus kepada pengguna
ataupun demand site bagi menarik pelaburan ekosistem EV selain daripada
mengukuhkan insentif yang sedia ada untuk pengeluaran kenderaan dan komponen EV.
