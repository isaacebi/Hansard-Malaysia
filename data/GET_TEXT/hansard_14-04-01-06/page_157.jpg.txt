DR.22.09.2021 147

dari balai-balai berhampiran akan digerakkan untuk membantu pemadaman struktur
tersebut.

Jentera bomba merupakan aset yang paling penting dan kritikal yang digunakan
untuk memberi respons kepada setiap insiden kebakaran, penyelamatan dan juga
pengurusan bencana. Justeru, kekurangan jentera bomba secara langsung pastinya akan
merencatkan penyampaian perkhidmatan kebombaan kepada masyarakat. Bagi
memastikan capaian perkhidmatan kebombaan berada di tahap optimum, jabatan
sentiasa mengamalkan dan menetapkan sekurang-kurangnya 75 peratus jentera berada
pada tahap serviceability.

Maknanya boleh digunakan untuk menyampaikan perkhidmatan dan mampu
beroperasi. Pada masa ini di Terengganu, ia memiliki 25 unit. Namun tahap serviceability
adalah pada tahap 64 peratus ataupun 16 jentera. Jadi bagi menampung kekurangan ini,
jabatan telah mengerakkan bahagian kejuruteraan tentera untuk menangani sebarang
kerosakan dan mempercepatkan proses pembaikan.

Selain daripada itu, untuk makluman Yang Berhormat, Jabatan Bomba dan
Penyelamat telah diluluskan projek untuk melakukan perolehan sebanyak 150 CFRT
ataupun Compact Fire Rescue Tender, kereta bombalah dalam Rancangan Malaysia
Kesebelas, Rolling Plan Keempat dalam tahun 2020. Pelaksanaan projek ini diteruskan
dalam RMKe-12, Rolling Plan 1 tahun 2021 yang ini dalam proses akhir peringkat
perolehan kerajaan.

Sekiranya pelaksanaan projek perolehan ini dilaksanakan, 150 CFRT tersebut
dijangka akan mula diterima 2022 dan insya-Allah di Balai Bomba dan Penyelamat Setiu
merupakan salah satu balai bomba yang tersenarai di dalam cadangan penempatan
jentera baharu tersebut. Jentera CFRT ini juga ditempatkan di 30 buah balai bomba
baharu di seluruh negara selain digunakan untuk proses penggantian jentera dalam status
yang berada dalam keadaan beyond economic repair.

| think saya pergi kepada jawapan inilah untuk Yang Berhormat Kota Kinabalu ya.
Pertama sekali saya mewakili seluruh warga KPKT menzahirkan rasa ucapan takziah
kepada keluarga mangsa kebakaran di Lorong Lot 1, Lorong Taman Hungab, Penampang
Sabah yang berlaku pada 7 September yang lalu. Secara peribadi, ia adalah satu tragedi
yang amat mendukacitakan dan kita mendoakan mudah-mudahan pihak keluarga diberi
ketabahan untuk mengharungi dugaan yang cukup perit ini.

Cuma untuk penjelasan kepada soalan. Apa yang berlaku adalah berdasarkan
kepada siasatan, terdapat empat panggilan yang telah dibuat kepada MERS 999.
Panggilan pertama diterima pada 2.49 pagi dan berdurasi sekitar lima minit. Panggilan
kedua diterima pada MERS 999 berdurasi enam minit, juga pada 2.49 pagi. Manakala
panggilan ketiga diterima pada jam 3.00 pagi dan panggilan keempat diterima pada jam
3.05 minit pagi.

Untuk makluman Yang Berhormat, keempat-empat panggilan tersebut telah
memberi maklumat yang berbeza daripada segi alamat. Berdasarkan kepada call shape,
saya pun panggil untuk buat siasatan secara peribadi sebab ia membabitkan kehilangan
nyawa dan saya ditunjukkan dengan call shape setiap panggilan tersebut. Bomba
menghadiri respons di Jalan Nosoob, Taman Hungab yang mendapati alamat tersebut
tidak tepat.

Kekeliruan berlaku kerana terdapat empat alamat berbeza oleh pemanggil.
Kesilapan ini menyebabkan jentera bomba telah respons peringkat awal di Jalan Nosoob,
Taman Hungab dan mendapati ia bukanlah alamat sebenar dan jentera bomba terpaksa
berpatah balik dan mengambil kira-kira empat kilometer ke lokasi kebakaran sebenar iaitu
di Lorong Taman Hungab 1, Taman Hungab.

Panggilan-panggilan kebakaran oleh pemanggil dari jam 2.49 pagi dan hasil
forensik mendapati kebakaran tersebut berlaku lebih awal lagi daripada masa panggilan.
Semasa ketibaan jentera bomba didapati api sudah merebak dan ia sudah menjadi begitu
marak. Saya hendak maklumkan juga bahawa bagi kes kebakaran ini, jentera bomba dari
Balai Bomba Penampang telah mengambil masa selama 11 minit untuk tiba di lokasi.
