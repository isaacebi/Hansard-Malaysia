DR.22.09.2021 31

Bagi menjayakan Pelan Imunisasi COVID-19 Kebangsaan (PICK), anggota ATM
99.77 peratus telah menerima vaksin lengkap. Sebanyak 99.18 peratus ahli keluarga
anggota telah menerima vaksin lengkap. Sebanyak 99.17 peratus warga KEMENTAH
telah menerima vaksin lengkap. Kesemua penugasan ini dipikul dengan penuh
tanggungjawab tanpa sedikit pun berkira tentang tenaga, masa mahupun nyawa. la tetap
digalas walau berdepan dengan pelbagai cabaran, kekangan dan ketidaktentuan.

Tuan Yang di-Pertua, bagi pihak warga Kementerian Pertahanan dan ATM, saya
mengambil kesempatan ini merakamkan setinggi-tinggi penghargaan dan terima kasih
kepada Ahli-ahli Yang Berhormat dari Bagan, Batang Lupar, Sibuti, Hulu Rajang, Tumpat,
Hulu Langat, Kota Raja, Lubok Antu, dan Padang Serai kerana mengambil berat isu-isu
yang berkait rapat dengan Kementerian Pertahanan sewaktu membahaskan Titah Diraja
kali ini.

Yang Berhormat Kota Raja, semasa perbahasan Yang Berhormat Bagan
mencadangkan pembinaan hospital medan ATM dengan mengambil model pembinaan
hospital secara hibrid yang dilaksanakan di Wuhan oleh kerajaan Republik Rakyat China.
Untuk makluman Yang Berhormat Kota Raja, buat masa ini sememangnya kita di Malaysia
kaedah pembinaan Hospital Medan dibuat secara hibrid melalui kerjasama ATM dan KKM.

Setakat ini sebanyak lapan buah Hospital Medan ATM telah didirikan di seluruh
negara. Hospital Medan di Tawau, Sabah, di Kapit, Sarawak, di Wilayah Persekutuan
Labuan, di Hospital Sultanah Aminah, Johor Bahru, di Hospital Selayang, Makeshift
Treatment Center dengan izin, di Pokok Sena, /ntensive Care Unit Hospital Medan ATM
di Kepala Batas, dan Disaster Management Zone Hospital Angkatan Tentera Tuanku
Mizan di Kuala Lumpur.

Terbaharu, saya telah umumkan pada 13 September bahawa ATM telah
mendirikan satu lagi Hospital Medan di Hospital Pulau Pinang. Kerja-kerja pembinaannya
telah dimulakan 16 September dan akan mula beroperasi pada 24 September. Saya juga
telah nyatakan baru-baru ini ATM sedia membina lebih banyak Hospital Medan di negeri-
negeri yang memerlukan dan hanya menunggu lampu hijau daripada KKM untuk
diaturgerakkan.

Tuan Yang di-Pertua, Hospital Medan ATM telah mendapat pengiktirafan
daripada Pertubuhan Kesihatan Dunia. Salah satunya ialah Hospital Medan ATM di Cox’s
Bazar. Pengiktirafan ini membuktikan ATM memiliki keupayaan dan kewibawaan
melaksanakan operasi ketenteraan selain perang khusus berkaitan bantuan kemanusiaan
dan bencana. Malah pengiktirafan WHO ini menobatkan Hospital Medan Malaysia sebagai
Hospital Medan tahap tiga terbaik, terlengkap dan sangat dipercayai.

Walau bagaimanapun, best practices atau apa yang kita belajar daripada di luar
sana termasuk daripada Wuhan, China sentiasa diambil kira dalam kita melihat ke
hadapan. Kita sentiasa bersikap terbuka dan bersedia untuk mencontohi amalan terbaik
yang dilaksanakan di peringkat antarabangsa termasuk konsep pembinaan hospital di
Wuhan...

Tuan Yang di-Pertua: Yang Berhormat, ada permohonan untuk mencelah
agaknya.

Dato’ Seri Hishammuddin Tun Hussein: Sila.

Dato’ Haji Ahmad Nazlan bin Idris [Jerantut]: Terima kasih Tuan Yang di-
Pertua. Yang Berhormat Menteri, saya ingin bertanya, apakah kriteria yang membolehkan
sesebuah Hospital Medan itu dibuka sama ada melalui permintaan Kementerian
Kesihatan ataupun kerajaan-kerajaan negeri yang merasakan negeri mereka itu
memerlukan tambahan hospital bagi menangani wabak? Ini kerana, terutamanya
sekarang ini kita melihat wabak ini begitu melebar di kawasan luar Lembah Klang dan
negeri Selangor seperti di negeri Pahang sendiri dan mungkin di negeri lain boleh
ditambah berdasar kepada permohonan atau kerajaan negeri atau Kementerian
Kesihatan. Minta mohon penjelasan. Terima kasih Yang Berhormat Menteri.
