DR.22.09.2021 35

Tuan Karupaiya a/l Mutusami [Padang Serai]: Tuan Yang di-Pertua, bagi masa
sedikit sebab banyak soalan tidak dijawab lagi. Hal-hal pencen tentera tidak dijawab lagi.

Tuan Yang di-Pertua: Sekejap.

Tuan Ramli bin Dato’ Mohd Nor [Cameron Highlands]: Untuk pengetahuan —
ingin bertanya kepada Yang Berhormat Menteri, konsep sewa aset adalah viable ketika
negara menghadapi kekangan kewangan. Apa planning kementerian untuk jangka masa
panjang bagi aset-aset pertahanan seperti helikopter, kapal selam dan sebagainya?

Dato’ Seri Hishammuddin Tun Hussein: Terima kasih Yang Berhormat Jempol
dan Yang Berhormat Cameron Highlands. Teras kita yang saya akan rumuskan pada
penghujung penggulungan ini merangkumi pendekatan kita berhubung kait dengan
diplomasi ketenteraan. Jadi apa yang telah kita bina semasa saya di Wisma Putra, di
Kementerian Luar perlu diperluaskan dalam konteks pertahanan negara. Saya percaya
dan cukup yakin sumbangan-sumbangan rakan-rakan kita semasa kita berdepan dengan
kekurangan dan kekangan COVID-19 ini akan dapat diperluaskan juga dalam konteks
pertahanan dan keselamatan negara. Ini merupakan satu agenda yang cukup penting dan
merupakan satu daripada lapan teras yang kita akan ambil kira.

Menjawab Yang Berhormat Cameron Highlands berhubung kait dengan aset-aset
kita. Saya sudah mengarahkan kepada MinDef untuk pecah dan membahagikan projek
kita mengikut tiga kategori. Pertama, kategori-kategori projek-projek yang terdahulu yang
perlu kita selesaikan isu-isu yang masih lagi perlu dijawab, projek-projek yang perlu
dilaksanakan, itu satu kategori.

Kedua ialah projek-projek yang perlu diputuskan oleh saya sekarang dan ini mesti
mengambil kira kedudukan kekangan ekonomi semasa negara dalam COVID-19 dan
prioriti mesti diberikan kepada end user. Dengan itu, perkhidmatan TUDM, TLDM, tentera
darat sendiri akan menentukan apakah keperluan mereka. Berbincang dengan MoF
berhubung kait sama ada kita mempunyai peruntukan yang mencukupi untuk membiayai
permintaan ATM dan akhirnya MinDef sendiri akan melihat proses yang terbaik dan untuk
merundingkan apakah yang terbaik untuk keperluan negara dengan harga yang paling
munasabah.

Ini merentasi tiga aspek iaitu peralatan, pembangunan dan penyelenggaraan.
Jadi services and maintenance dalam keadaan tertekannya ekonomi kita mesti diberikan
keutamaan kerana aset-aset yang sedia ada ini kalau tidak di-maintained, tidak
diselenggarakan sebaik mungkin tidak mungkin aset-aset baru kita dapat diperoleh dalam
masa terdekat.

Tumpuan diberikan kepada bajet yang akan dibentangkan dalam bulan Oktober
atau November nanti dan Rancangan Malaysia Ke-12, lima tahun perancangan kita. Ini
semua sedang difikirkan oleh MinDef dan kita tidak teragak-agak untuk memaklumkan
kepada orang ramai termasuk Dewan yang mulia ini, apakah keputusan kita kelak?

Tuan Yang di-Pertua, sudah jauh jawapan- hanya ada tiga lagi isu yang tidak
sempat saya jawab dan saya akan jawab secara bertulis. Terima kasih.

Tuan Yang di-Pertua: Terima kasih Yang Berhormat Menteri Kanan...

Tuan Karupaiya a/l Mutusami [Padang Serai]: Yang Berhormat Menteri kena
jawab berkaitan dengan pencen tentera sebab ramai dekat luar menunggu jawapannya.

Tuan Yang di-Pertua: Yang Berhormat akan jawab secara bertulis.

Tuan Karupaiya a/l Mutusami [Padang Serai]: Jawapan bertulis, macam mana
kita hendak edarkan kepada bekas-bekas tentera di luar sana?

Tuan Yang di-Pertua: Boleh disiarkan.

Tuan Karupaiya a/l Mutusami [Padang Serai]: Kalau dia terangkan di Dewan
yang mulia ini, ramai yang hendak lihat apa yang boleh...

Tuan Yang di-Pertua: Boleh disiarkan, boleh disiarkan. Seterusnya saya ingin
menjemput Kementerian Kewangan, Yang Berhormat Timbalan Menteri Kewangan Il.
Masa 50 minit.
