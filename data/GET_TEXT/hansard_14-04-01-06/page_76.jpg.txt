66 DR.22.09.2021

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Tuan Yang di-Pertua, sebagai penutup, KPM sentiasa berusaha untuk terus
mengukuhkan dan mempertingkatkan Sistem Pendidikan Kebangsaan bagi memastikan
potensi setiap murid dapat dioptimumkan, seterusnya melahirkan generasi pewaris
negara yang mampu bersaing di peringkat global. Walaupun negara berdepan dengan
pandemik COVID-19, KPM telah menyesuaikan strategi dan inisiatif yang terkandung
dalam Pelan Pembangunan Pendidikan Malaysia (PPPM) 2013-2025 agar semua murid
terus menikmati pendidikan yang berkualiti dan saksama. Sekian.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri Kanan Pendidikan. Seterusnya Yang Berhormat Menteri Kementerian
Pengangkutan. Masa 15 minit. Silakan.

4.02 ptg.

Menteri Pengangkutan [Datuk Seri Ir. Dr. Wee Ka Siong]: Terima kasih Tuan
Yang di-Pertua. Izinkan saya merakamkan setinggi-tinggi penghargaan dan ribuan terima
kasih kepada tujuh orang Ahli Yang Berhormat yang telah berucap dan membahaskan
perkara-perkara di bawah bidang tugas Kementerian Pengangkutan.

Tuan Yang di-Pertua, Yang Berhormat Pasir Mas telah membangkitkan isu
mengenai pemandu mabuk. Untuk makluman Ahli Yang Berhormat, Kementerian
Pengangkutan telah pun menguatkuasakan pindaan ke atas Akta Pengangkutan Jalan
1987 mulai 23 Oktober tahun lalu. Setelah RUU tersebut diluluskan oleh Dewan yang
mulia ini pada 26 Ogos yang lalu dan mendapat perkenan Seri Paduka Baginda Yang di-
Pertuan Agong pada 16 Oktober yang lalu.

Sejak berkuat kuasanya pindaan akta tersebut, hukuman yang lebih berat telah
diperuntukkan dan dikenakan, termasuklah meningkatkan kadar denda, tempoh penjara
dan menjadikan hukuman penjara itu sebagai mandatori bagi jenis-jenis kesalahan
tersebut termasuklah kesalahan pemanduan di bawah pengaruh alkohol dan dadah,
walaupun buat kali pertama. Pindaan hukuman ini bertujuan dan telah menjadi satu
hakikat bahawa ia adalah satu deterrent dan memupuk kesedaran kepada orang ramai ke
atas pematuhan undang-undang.

Kementerian Pengangkutan telah meminta pihak MIROS untuk melaksanakan
satu kajian keberkesanan ke atas semua langkah intervensi yang telah dijalankan bukan
sahaja oleh Kementerian Pengangkutan tetapi oleh semua pemegang taruh yang lain bagi
menangani isu memandu di bawah pengaruh bahan terlarang memandangkan pindaan
RUU 333 tersebut telah dikuatkuasakan hampir setahun.

Di samping itu, kajian juga akan mengesyorkan lain-lain langkah intervensi dan
kaedah yang boleh dilaksanakan bagi menangani isu pemandu mabuk di masa hadapan.
Dalam pada masa itu, kementerian kita akan bekerjasama dengan pihak KDN dan juga
PDRM untuk melaksanakan aktiviti kempen dan advokasi serta mengukuhkan aktiviti
penguatkuasaan di seluruh negara.

Tuan Yang di-Pertua, Yang Berhormat Kubang Pasu telah membangkitkan isu
mengenai lori-lori kontena dari Thailand Selatan yang tiada insurans untuk diberikan
kelonggaran pergerakan bagi menghantar kontena ke depoh kontena dalam kawasan
perindustrian Bukit Kayu Hitam. Memang benar, peraturan semasa sejak tahun 1994
hanya membenarkan kemasukan lori-lori ini untuk jarak dua kilometer sahaja ke dalam
Malaysia tanpa memerlukan insurans kenderaan motor Malaysia. Namun perkembangan
pembangunan kawasan sekitar telah menyaksikan terdapat depoh kontena termasuk di
kawasan perindustrian Bukit Kayu Hitam ini telah terletak melebihi jarak dua kilometer
daripada asal yang dibenarkan.

Dalam hal ini, Kementerian Pengangkutan amat memandang serius perkara ini
terutamanya aspek keselamatan dan perlindungan rakyat tempatan di kawasan
