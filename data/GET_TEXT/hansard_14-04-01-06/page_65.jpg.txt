DR.22.09.2021 55

Selain itu, KPM turut mendapatkan pandangan daripada murid yang akan
menduduki peperiksaan SPM tahun 2021, termasuk murid berkeperluan khas (MBk).
Pada masa yang sama, KPM telah membuat analisis terperinci mengenai amalan terbaik
pembukaan semula sekolah di negara-negara lain di seluruh dunia bagi meneliti
pendekatan yang berkesan untuk memastikan pengoperasian sekolah secara bersemuka
dapat dilaksanakan dalam keadaan yang selamat.

Semua input serta dapatan analisis daripada sesi libat urus tersebut telah
dipertimbangkan oleh KPM dalam menyediakan pelan komprehensif pembukaan semula
sekolah. Pelan ini kemudiannya diperincikan bersama-sama KKM dan MKN serta
diselarikan dengan PPN. Pembukaan sekolah akan dibuat secara berperingkat mengikut
fasa PPN.

Bagi negeri fasa 1 PPN, semua murid masih meneruskan PdPR. Hanya tadika
swasta dibenarkan beroperasi bagi anak-anak yang ibu bapa atau penjaga mereka
bekerja. Bagi negeri fasa 2 PPN, PdP secara bersemuka dibenarkan untuk murid kelas
peperiksaan awam dan antarabangsa yang akan menduduki peperiksaan dalam tempoh
yang terdekat. Murid Berkeperluan Khas di Sekolah Pendidikan Khas dan Program
Pendidikan Khas Integrasi (PPKI) juga boleh hadir secara bersemuka. Tadika swasta
dibenarkan untuk terus beroperasi bagi anak-anak yang ibu bapa atau penjaga mereka
bekerja. Manakala murid lain akan terus mengikuti PAPR. Bagi negeri fasa 3 PPN, murid
yang akan hadir ke sekolah adalah sama seperti kumpulan murid di fasa 2.

Selain itu, murid kelas peperiksaan awam dan peperiksaan antarabangsa yang
lain akan hadir. Prasekolah juga akan mula beroperasi. Murid lain mengikuti PdPR. Bagi
negeri fasa 4 PPN, murid yang akan hadir ke sekolah adalah sama seperti kumpulan murid
di fasa 3. Kemasukan murid lain akan dilaksanakan secara berperingkat. Perincian
mengenai pembukaan sekolah mengikut fasa boleh dirujuk di portal KPM. Ahli Yang
Berhormat Jempol, Yang Berhormat Jerlun dan Yang Berhormat Sibuti ada menyentuh
tentang persediaan pembukaan sekolah.

Untuk makluman Ahli-ahli Yang Berhormat, KPM telah membuat persiapan rapi
bagi memastikan keselamatan dan kesihatan warga sekolah sepanjang mereka berada di
sekolah. Berdasarkan pelan komprehensif pembukaan semula sekolah, KPM telah
menetapkan supaya kapasiti murid di sekolah dihadkan kepada kadar 50 peratus
enrolmen keseluruhan. Bagi tujuan tersebut, kaedah yang digunakan adalah dengan
mengehadkan kapasiti murid di dalam kelas kepada 50 peratus daripada jumlah murid
dalam kelas tersebut.

Justeru, sistem penggiliran murid hadir ke sekolah mengikut minggu akan
dilaksanakan. Kaedah ini juga diguna pakai untuk semua kelas kecuali kumpulan murid
tertentu sepertimana yang disenaraikan di portal KPM. Kaedah penggiliran ini
membolehkan penjarakan fizikal dalam kelas yang lebih baik dan memudahkan
pemantauan guru ke atas murid. Ini juga bagi mengurangkan kesesakan sewaktu
pergerakan masuk dan penyuraian di sekolah.

Bagi memastikan kelancaran pengoperasian sekolah, KPM telah menyediakan
Garis Panduan Pengurusan dan Pengoperasian Sekolah 3.0 sebagai rujukan kepada
jabatan pendidikan negeri, pejabat pendidikan daerah (PPD) dan pentadbir serta guru.
Garis panduan ini turut menekankan aspek pengudaraan yang baik dan mewajibkan
pemakaian pelitup muka kepada semua warga sekolah. Untuk memastikan keselamatan
di sekolah, murid yang bergejala tidak dibenarkan hadir ke sekolah bagi mengelakkan
risiko jangkitan dalam kawasan sekolah.

Ahli Yang Berhormat Jempol turut menyentuh tentang ujian kendiri COVID-19
apabila sekolah dibuka kelak. Ujian saringan COVID-19 menggunakan kit ujian kendiri
COVID-19 dijalankan ke atas murid yang akan pulang ke sekolah asrama sepenuhnya
dan asrama harian. Untuk murid asrama sepenuhnya, ujian saringan akan dijalankan
sebanyak 3 kali iaitu semasa pendaftaran masuk, pada hari keenam dan pada hari ke-14.

Bagi murid asrama harian pula, ujian saringan akan dilaksanakan semasa
pendaftaran masuk. Selain itu, kit ujian kendiri akan disediakan bagi kegunaan sekolah
harian untuk membuat saringan awal sekiranya murid menunjukkan gejala ketika mereka
