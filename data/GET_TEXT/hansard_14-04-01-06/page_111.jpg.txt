DR.22.09.2021 101

Dato’ Seri Hamzah bin Zainudin: Berkenaan permohonan rayuan daripada
Peguam Negara berhubung suatu keputusan oleh Mahkamah Tinggi yang telah pun
memutuskan anak oleh ibu warganegara yang lahir di luar negara, boleh diberikan taraf
kewarganegaraan.

Saya, sebagai Menteri Dalam Negeri bersimpati dengan kes-kes ibu warganegara
Malaysia yang berkahwin dengan lelaki bukan warganegara yang melahirkan anak di luar
negara kerana perlembagaan tidak memperuntukkan untuk anaknya diberikan taraf
kewarganegaraan secara kuat kuasa undang-undang.

Akan tetapi, sebagai seorang Menteri yang mengangkat sumpah untuk
menjunjung Perlembagaan Persekutuan, maka saya terikat dengan perlembagaan dan
perundangan sedia ada dalam negara berhubung dengan kewarganegaraan yang
diperuntukkan dalam Bahagian Ill Perlembagaan Persekutuan dan Kaedah-kaedah
Kewarganegaraan 1964.

KDN pula berada dalam keadaan terhimpit di atas keputusan Mahkamah Tinggi
Kuala Lumpur yang baru ini iaitu kes Suriani Kempe dan enam lagi lawan Kerajaan
Malaysia dan juga kes yang satu lagi Mahisha Suhaila Abdul Majid lawan Ketua Pengarah
Pendaftaran Negara dan dua lagi berhubung isu pentafsiran perkataan ‘Bapa’ dalam
Jadual Kedua Bahagian II Seksyen 1(b) dan 1(c) Perlembagaan Persekutuan. Keputusan
ini menyebelahi kerajaan dan telah dibuat rayuan oleh Mahisha Suhaila Abdul Majid
kepada Mahkamah Rayuan dan akan dibicarakan pada bulan November 2021. Jadi ada
dua kes ini, satu kKemenangan untuk kerajaan dan dibuat rayuan dan satu lagi kes yang
baru-baru ini.

Setelah menerima keputusan yang berbeza, dua-dua berbeza itu, KDN
bercadang untuk membawa perkara ini bagi mendapat polisi baru kerajaan untuk
meminda perlembagaan bagi memudahkan ibu-ibu melahirkan anak mereka di luar
negara walaupun berkahwin dengan warganegara asing. Dalam masa yang sama,
perkara ini perlu mendapat persetujuan Majlis Raja-Raja selaras dengan Perkara 159(5)
Perlembagaan Persekutuan.

Oleh kerana itu, KDN mengambil keputusan untuk merayu dan memohon stay of
execution iaitu penangguhan pelaksanaan keputusan Mahkamah Tinggi Kuala Lumpur
tentang kes Suriani Kempe dan enam lagi lawan kerajaan bagi mengelakkan pertamanya,
kalau saya tidak buat stay of execution, contempt of court. Pada masa yang sama, kalau
saya hendak teruskan, ia juga akan melanggar Perlembagaan Persekutuan.

Jadi oleh kerana itu, saya mengambil keputusan jalan tengah, kita merayu supaya
kita dapat masa yang panjang. Dalam waktu yang sama, kita hendak mencadangkan
supaya kita bawa ke Majlis Raja-Raja. Kalau dipersetujui, boleh kita tukarkan
perlembagaan kita. Itulah yang akan saya ambil dan yang lain-lain saya akan jawab
secara bertulis. Terima kasih Tuan Yang di-Pertua dan semua Ahli Yang Berhormat.

Tuan Ramkarpal Singh a/l Karpal Singh [Bukit Gelugor]: Terima kasih Yang
Berhormat tetapi saya tetap hendak tanya. Jadi, adakah itu merupakan satu kerestuan
ataupun assurance daripada kerajaan bahawa perkara ini akan mengakibatkan satu
pindaan kepada Perlembagaan Persekutuan terutamanya berkenaan takrifan ‘Bapa’ yang
telah pun menimbulkan pengeliruan and confusion ini yang boleh kita elakkan di masa
depan.

Tuan Yang di-Pertua: Okey, Yang Berhormat.

Tuan Ramkarpal Singh a/l Karpal Singh [Bukit Gelugor]: Can we get an
assurance that this is what the government is considering? Terima kasih Tuan Yang di-
Pertua.

Dato’ Seri Hamzah bin Zainudin: Yang Berhormat, seperti yang saya— Tuan
Yang di-Pertua, seperti yang sudah saya katakan tadi oleh kerana isu ini adalah isu
perlembagaan yang perlu saya bawa ke Majlis Raja-Raja, kita terpaksa bawa dahulu dan
kepada Majlis Raja-raja dipersetujui barulah kita boleh buat draf perlembagaan
seterusnya. Terima kasih Tuan Yang di-Pertua.
