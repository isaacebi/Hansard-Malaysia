DR.22.09.2021 43

itu, yang telah diedarkan kepada pelajar-pelajar di Pulau Pinang. So, saya berharap Yang
Berhormat Timbalan Yang di-Pertua ataupun Yang Berhormat Timbalan Menteri dapat
memberi penjelasan sebelum selesai. Dari pagi tadi saya telah mengikuti perbahasan
walaupun tidak ada di Dewan. Saya difahamkan bahawa perkara itu belum disentuh lagi.
So, saya harap perkara itu dapat diberi penjelasan sebelum selesai penggulungan.

Tuan Yang di-Pertua: Silakan, Yang Berhormat Timbalan Menteri.

Tuan Haji Yamani Hafez bin Musa: Terima kasih, Tuan Yang di-Pertua. Tadi
sebelum kita habis, Yang Berhormat Pontian ada bertanya tentang perkara itu, jadi kita
ambil maklum. Sebenarnya kerajaan dan Bank Negara dan bank-bank masih lagi dalam
proses menyelesaikan. Walau bagaimanapun, kita ambil maklumlah. Saya ingin
menyambung lagi.

Tuan Yang di-Pertua: Ya.

Tuan Haji Yamani Hafez bin Musa: Tuan Yang di-Pertua, selanjutnya
merupakan perkara berkaitan isu belanjawan yang juga dibangkitkan oleh Yang
Berhormat Port Dickson. Kerajaan menyambut baik akan saranan Yang Berhormat Port
Dickson mengenai tanggungjawab kerajaan dan pembangkang untuk duduk berunding
mengenai Bajet 2022 sebelum dibentangkan di Parlimen.

Untuk makluman Yang Berhormat, Kementerian Kewangan buat pertama kalinya
dalam sejarah negara telah mengeluarkan Kenyataan Pra-Bajet (KPB) bagi Bajet 2022
pada 31 Ogos 2021 yang lalu. KPB diterbitkan bagi meningkatkan ketelusan proses
merangka inisiatif bajet tahunan serta membina keyakinan awam terhadap pengurusan
fiskal negara terutamanya dalam kalangan pelabur.

PB merupakan salah satu transformasi yang dilaksanakan oleh kerajaan dan
bermatlamat menyediakan peluang kepada semua pihak berkepentingan untuk memberi
maklum balas masing-masing ke arah perangkaan sebuah bajet yang memenuhi
keperluan rakyat serta selaras dengan dasar dan objektif negara.

Melalui KPB yang diterbitkan, Kementerian Kewangan telah memberikan
beberapa gambaran awal mengenai keutamaan dan matlamat dalam penyediaan Bajet
2022. Antara tumpuan yang akan diberikan antaranya, adalah untuk melindungi dan
memulihkan kehidupan serta mata pencarian dan membina semula daya ketahanan
negara. Inisiatif dan langkah Bajet 2022 yang dirangka akan berpaksikan kepada kedua-
dua matlamat utama ini.

Untuk makluman Ahli Yang Berhormat sekalian, susulan daripada memorandum
persefahaman (MoU) yang telah ditandatangani pihak kerajaan telah pun mula
mengadakan sesi rundingan bersama dengan pihak pembangkang sebelum Bajet 2022
dibentangkan di Parlimen. Kerajaan komited untuk berbincang bersama_pihak
pembangkang untuk memastikan cadangan inisiatif dan langkah Bajet 2022 memberi
keutamaan kepada kesihatan dan kebajikan rakyat serta berkait dengan kelangsungan
perniagaan. Atas semangat persepakatan bersama terutamanya dalam usaha untuk
bangkit semula daripada kesan COVID-19 dan atas keprihatinan kerajaan dan pihak
pembangkang untuk memulihkan semula negara, kerajaan berharap agar Bajet 2022
yang akan dirunding kelak akan berjalan dengan lancar dan dapat dipersetujui secara
bersama.

Tuan Yang di-Pertua, isu seterusnya adalah berkaitan isu percukaian yang telah
menarik minat empat orang Ahli Yang Berhormat iaitu Yang Berhormat Pekan, Yang
Berhormat Kuala Nerus, Yang Berhormat Pontian dan Yang Berhormat Muar.
Sesungguhnya kerajaan menyambut baik keprihatinan dan cadangan oleh Yang
Berhormat yang jelas memahami isu kekangan hasil yang diperlukan oleh kerajaan bagi
melaksanakan Pelan Pemulihan COVID-19, khususnya untuk membantu sektor
perniagaan dan rakyat yang terjejas, dengan berkesan.

Kerajaan turut mengambil maklum, pandangan daripada pelbagai pihak berkaitan
levi keuntungan luar biasa - windfall tax. Kerajaan sedang mengkaji beberapa langkah
lagi, bagi meningkatkan hasil termasuk mengenakan cukai ke atas keuntungan hasil
pelaburan saham dan pengenaan kadar cukai lebih tinggi secara one-off kepada syarikat-
