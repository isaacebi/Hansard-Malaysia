124 DR.22.09.2021

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

7.57 mlm.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua:

“Bahawa mengikut Peraturan Mesyuarat 12(1), tanpa
menghiraukan usul terdahulu, saya mohon mencadangkan bahawa
Mesyuarat pada hari ini tidak akan ditangguhkan sehingga jam 9.30
malam dan selepas itu Majlis Mesyuarat akan ditangguhkan sehingga
jam 10.00 pagi hari Khamis, 23 September 2021.”

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato' Mohd Yazid]: Tuan Yang di-Pertua, saya mohon sokong.

Timbalan Yang di-Pertua [Dato' Mohd Rashid Hasnon]: Abhli-ahli Yang
Berhormat, sekarang saya kemukakan masalah kepada Majlis untuk diputuskan.
Masalahnya ialah usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]

Timbalan Yang di-Pertua [Dato' Mohd Rashid Hasnon]: Ahli Yang Berhormat,
sekarang saya menjemput Yang Berhormat Menteri Pembangunan Wanita, Keluarga dan
Masyarakat untuk menjawab. Masa 30 minit diperuntukkan. Sila Yang Berhormat Menteri.

7.57 mlm.

Menteri Pembangunan Wanita, Keluarga dan Masyarakat [Datuk Seri Rina
binti Mohd Harun]: Bismillahi Rahmani Rahim. Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua. Terima kasih saya
ucapkan kepada Tuan Yang di-Pertua dan semua Ahli Yang Berhormat yang terlibat
dalam sesi perbahasan Usul Menjunjung Kasih ke atas Titah Kebawah Duli Yang Maha
Mulia Seri Paduka Baginda Yang di-Pertuan Agong semasa membuka Penggal Keempat,
Parlimen Keempat Belas.

Pertama sekali, saya ingin mengambil kesempatan ini mengucapkan setinggi-
tinggi penghargaan kepada semua pegawai dan kakitangan warga kerja dan Jabatan
Kebajikan Masyarakat atau lebih dikenali sebagai hero dan heroin jaket oren selaku
barisan hadapan yang bertungkus-lumus melaksanakan tugas dengan penuh keikhlasan
dan tanggungjawab tanpa mengira waktu siang dan malam demi kebajikan dan
kesejahteraan rakyat yang memerlukan pada waktu pandemik COVID-19 ini.

Tidak dilupakan juga kepada petugas Yayasan Kebajikan Negara, Pasukan
Talian Kasih, Skuad Prihatin Negara dan semua warga kerja kementerian dan agensi lain
yang turut sama membantu demi kesejahteraan Keluarga Malaysia.

Kementerian melalui agensi-agensi di bawahnya sentiasa peka dan prihatin serta
mengutamakan kebajikan rakyat terutama golongan yang terkesan semasa pandemik
COVID-19 ini dengan menyediakan pelbagai jenis bantuan yang bersesuaian.

Tuan Yang di-Pertua, seramai 14 orang Ahli Yang Berhormat telah
membangkitkan sebanyak 19 pertanyaan, isu dan cadangan sepanjang sesi perbahasan
kali ini. Izinkan saya untuk menjawab pertanyaan, pandangan atau cadangan tersebut
berdasarkan isu yang dibangkitkan oleh Ahli-ahli Yang Berhormat.
