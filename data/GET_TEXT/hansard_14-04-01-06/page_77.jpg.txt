DR.22.09.2021 67

perumahan terlibat dan pengguna jalan raya yang lain. Masalah besar akan timbul
sekiranya tindak tanduk pemandu lori Thailand yang memasuki kawasan perumahan
menyebabkan kemalangan sehingga menyebabkan kecederaan dan kehilangan nyawa.

Oleh yang demikian, Kementerian Pengangkutan akan mengkaji dengan lebih
terperinci perkara yang dibangkitkan oleh Yang Berhormat Kubang Pasu, sama ada
terdapat kesesuaian untuk kita menimbangkan permohonan ini atau kaedah-kaedah lain
yang boleh kita laksanakan memandangkan perkara ini akan melibatkan tindakan timbal
balik atau reciprocal action daripada pihak Thailand, kesan kepada syarikat-syarikat
tempatan dan aspek keselamatan kepada orang ramai. Sebarang langkah penyelesaian
atau kaedah penambahbaikan akan dibuat secara holistik dan seimbang demi
kepentingan semua pihak.

Tuan Yang di-Pertua, Yang Berhormat Dungun telah membangkitkan isu
pengisian 70 peratus pekerja tempatan bagi projek ECRL. Untuk makluman Yang
Berhormat, sehingga bulan Ogos 2021, seramai 2,827 orang pekerja tempatan telah
terlibat dalam pembinaan projek ECRL iaitu mewakili 44 peratus daripada jumlah
keseluruhan pekerja pada masa ini iaitu seramai 6,415 orang pekerja. Jumlah ini akan
terus meningkat seiring dengan kemajuan kerja fizikal projek di mana keperluan tenaga
pekerja yang maksimum diperlukan dalam tempoh kemuncak kerja-kerja di tapak pada
tahun 2022 dan tahun 2023.

Untuk makluman Yang Berhormat Dungun juga, kerajaan juga berusaha untuk
memastikan penglibatan kontraktor tempatan dalam projek mega ini. Jemaah Menteri
pada 23 September 2020 telah bersetuju agar diwujudkan jawatankuasa khas Penyertaan
Kontraktor Tempatan dan Bumiputera yang diurus setiakan oleh Kementerian
Pengangkutan untuk memastikan pematuhan kepada klausa berkaitan dalam Perjanjian
Engineering, Procurement, Construction and Commissioning (EPCC) mengenai perkara
ini.

Tuan Yang di-Pertua, mengenai perkara yang dibangkitkan oleh Yang Berhormat
Kinabatangan tentang sektor udara. Beliau telah membangkitkan status projek naik taraf
Lapangan Terbang Sandakan dan juga Lapangan Terbang Tawau. Untuk makluman Ahli
Yang Berhormat, projek menaik taraf Lapangan Terbang Sandakan sekarang berada
dalam fasa akhir pembinaan. Baru-baru ini ramai yang mengatakan projek ini telah
ditangguhkan ataupun tidak dimulakan. lanya tidak benar.

Skop kerja termasuklah pemanjangan landasan, connecting taxiway yang baharu,
pelebaran kawasan memarkir pesawat, lokasi position approach light, lokasi system
instrument landing system, pemasangan sistem lampu aeronautical ground lighting bagi
kawasan pemanjangan landasan, pembinaan taxi way baharu dan marking apron,
pavement marking dan lain-lain. Sehingga kini, Kemajuan sebenar fizikal projek ini adalah
sebanyak 61 peratus dan memang terdapat sedikit kelewatan disebabkan pelaksanaan
PKP di Sandakan yang diketahui umum yang telah membantutkan kerja kita di tapak
pembinaan.

Walau bagaimanapun, projek ini dijangka siap pada hujung tahun ini. Baki kerja
untuk bahagian runway adalah penyiapan kerja-kerja turapan di bahagian Runway 08
termasuk penandaan landasan, pemasangan baki kerja akhir sistem lampu dan peralihan
peralatan kaji cuaca (wind and runway visual range).

01610

Bagi kerja-kerja di bahagian taxiway, baki kerja adalah seperti penyiapan kerja-
kerja turapan termasuk penandaan, landasan serta pemasangan baki kerja akhir bagi
sistem lampu aeronautical ground lighting. Manakala, bagi Lapangan Terbang Tawau
pula, Malaysia Airport Holdings Berhad (MAHB) pada tahun 2018 mempunyai
perancangan untuk mempertingkatkan dan meningkatkan perkhidmatan Lapangan
Terbang Tawau melalui Pelan Pemodenan Lapangan Terbang Tawau. Melalui pelan ini,
antara lain MAHB akan mempertingkatkan kapasiti pengendalian penumpang Lapangan
Terbang Tawau daripada 1.5 juta penumpang setahun kepada tiga juta penumpang
setahun dengan anggaran kos sebanyak RM445 juta.
