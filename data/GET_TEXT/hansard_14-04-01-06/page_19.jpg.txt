DR.22.09.2021 9

keseluruhan dalam negara tetapi untuk Sabah, saya nyatakan tadi bahawa kita
peruntukkan RM25.4 juta untuk kesinambungan daripada bentuk-bentuk perniagaan yang
mereka hendak lakukan setelah berlakunya pandemik COVID-19 selain daripada kita
lakukan yang kita beri sebanyak tiga bulan moratorium dan sebagainya.

Jadi, dalam usaha ini sebenarnya kita menggalakkan agar para ahli perniagaan
yang memerlukan bantuan datang kepada MARA dan kita boleh menyambung ataupun
boleh reschedule pinjaman-pinjaman mereka dan kita mungkin boleh membantu lebih
lanjut lagi. Oleh sebab itu, kita menggalakkan juga sebagai Ahli Yang Berhormat,
sebagaimana yang saya lakukan di kawasan saya, walaupun saya duduk dalam
kementerian ini. Pada minggu lepas sahaja saya menyusuri seluruh kawasan yang
peniaga-peniaga di bawah pinjaman MARA dan saya menasihati mereka dan juga saya
menyampaikan beberapa surat yang telah mereka mohon.

Jadi berharap supaya Yang Berhormat juga boleh melaksanakan program seperti
sedemikian rupa. Terima kasih Yang Berhormat atas usaha yang dilakukan.

5. Dato’ Haji Mohd Fasiah bin Mohd Fakeh [Sabak Bernam] minta Menteri
Kesihatan menyatakan, bilangan Pusat Penilaian COVID-19 atau COVID-19 Assessment
Center (CAC) yang telah ditubuhkan, dibuka dan beroperasi di seluruh negara dan
nyatakan bilangan atau kapasiti pesakit COVID-19 yang boleh dirawat di CAC ini serta
nyatakan prestasi dan keberkesanan CAC ini dalam merawat pesakit COVID-19.

Menteri Kesihatan [Tuan Khairy Jamaluddin Abu Bakar]: Tuan Yang di-
Pertua, Pusat Penilaian COVID-19 atau, dengan izin, COV/D-19 Assessment Center
(CAC) telah ditubuhkan di setiap daerah secara berperingkat dan beroperasi sejak Januari
2021. Setiap daerah mempunyai sebanyak sebuah atau lebih CAC bergantung kepada
kapasiti pesakit di daerah tersebut. Fungsi CAC adalah untuk membuat penilaian dan
mengenal pasti pesakit yang bersesuaian untuk menjalani isolasi di rumah atau perlu
dirujuk ke PKRC dan hospital untuk menjalani rawatan.

Setakat ini CAC telah berjaya mencapai kedua-dua objektif tersebut. Sehingga
kini, jumlah CAC di seluruh negara adalah sebanyak 209 buah. Jumlah ini akan berubah
mengikut keadaan semasa. Sekiranya bilangan pesakit meningkat di sesebuah lokasi,
maka bilangan CAC yang dibuka akan bertambah. Bilangan atau kapasiti pesakit yang
dinilai di CAC turut bergantung kepada keadaan semasa di dalam daerah tersebut. Pihak
jabatan kesihatan negeri dan pejabat kesihatan daerah bertanggungjawab untuk
menetapkan lokasi sesebuah CAC di satu-satu daerah.

CAC boleh ditempatkan di klinik desa, klinik kesihatan atau klinik komuniti. Bagi
daerah yang mempunyai bilangan pesakit yang tinggi, dewan komuniti atau stadium akan
diubahsuai untuk dijadikan CAC. Berikutan peningkatan kes yang mendadak pada
pertengahan Julai 2021 di Lembah Klang, Pasukan Bertindak Khas Greater Klang Valley
telah diwujudkan bagi melaksanakan pelan tindakan dengan lebih aktif, cepat dan
menyeluruh ke atas sistem perkhidmatan sedia ada. Melalui inisiatif ini, CAC maya atau
virtual CAC telah diwujudkan.

Pesakit COVID-19 kategori satu dan dua bergejala ringan di Greater Klang Valley
kemudiannya dipantau secara maya oleh pasukan perubatan KKM. Oleh yang demikian,
hanya pesakit yang bergejala perlu ke CAC untuk dinilai status kesihatan bagi tindakan
selanjutnya. Hasil daripada penubuhan CAC maya, kedatangan pesakit di CAC Greater
Klang Valley adalah rendah dan sentiasa dalam keadaan terkawal walaupun jumlah kes
positif COVID-19 masih lagi di paras yang sedikit tinggi.

Susulan daripada kejayaan CAC maya dalam memantau pesakit kategori satu
dan dua bergejala ringan di Greater Klang Valley, usaha untuk menubuhkan CAC maya
di lain-lain negeri sedang giat dijalankan bagi menangani peningkatan pesakit COVID-19
di seluruh negara. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Sila Yang Berhormat Sabak Bernam, soalan tambahan pertama.
