140 DR.22.09.2021

manusia untuk ditambah baik ataupun diganti dan diubah. Arahan pindah ini melibatkan
seramai 2,942 orang pekerja.

JTK turut diberikan kuasa untuk menguatkuasakan Akta Pencegahan dan
Pengawalan Penyakit Berjangkit 1988. Setakat hari ini, sebanyak 250 kompaun telah
dikeluarkan melibat denda sebanyak RM2.2 juta. Antara kesalahan yang di kompaun
melibatkan kegagalan memenuhi kapasiti bilangan pekerja yang dibenarkan, beroperasi
tanpa kebenaran, gagal menyediakan laluan keluar masuk dan gagal melaksanakan
penjarakan fizikal. Kementerian Sumber Manusia juga memainkan peranan penting dalam
memastikan pematuhan standard minimum di bawah Akta 446 bagi penyediaan
penginapan yang selamat dan sihat untuk kesejahteraan pekerja.

Kementerian Sumber Manusia juga turut berperanan memastikan pematuhan
SOP yang ditetapkan oleh Majlis Keselamatan Negara dan perundangan lain di bawah
Akta 342 serta arahan kerajaan dari semasa ke semasa sentiasa dipatuhi oleh semua
majikan. Selain itu, sebagai langkah-langkah pencegahan, Kementerian Sumber Manusia
turut telah meletakkan Akta 446 sebagai pra syarat untuk membawa masuk pekerja asing
ke negara ini.

Tuan Noor Amin bin Ahmad [Kangar]: Terima kasih Yang Berhormat Menteri.
Ini berkaitan dengan pekerja asing. Saya ikuti beberapa berita sebelum ini, ramai pekerja
asing yang ditangkap atas mungkin pelbagai kesalahan yang disebutkan tadi. Cuma saya
hendak tahu kalau boleh, jumlah mereka yang ditangkap dan apakah tindakan yang
diambil?

Adakah mereka ini sebahagian dihantar pulang dan berapakah jumlah dia
ataupun bagaimana? Cuma saya juga hendak tahu berapa banyak juga kilang-kilang
ditutup atas faktor kerana pekerja asing, maksudnya mereka tidak cukup pekerja. Oleh
sebab ini juga mungkin memberi kesan kepada pekerja-pekerja lain yang sah taraf
ataupun warganegara.

Timbalan Yang di-Pertua [Dato’ Mohd Rashid Hasnon]: Yang Berhormat
Menteri, saya hendak bagi masa tambahan selama lima minit lagi sebab kita akan habis
pada pukul 9.30 malam. Menteri yang akan datang nanti 20 minit, jadi saya bagi tambahan
masa selama empat hingga lima minit. Silakan.

Datuk Seri M. Saravanan: Terima kasih Tuan Yang di-Pertua. Untuk menjawab
soalan Yang Berhormat, yang pertama, tangkapan sentiasa dibuat oleh pihak Imigresen.
Walau bagaimanapun saya akan panjangkan soalan kepada pihak Imigresen supaya
diberi secara bertulis. Daripada segi jumlah syarikat-syarikat yang telah ditutup dalam
masa operasi, saya tidak mempunyai data sekarang, saya akan bagi secara bertulis.
Terima kasih Tuan Yang di-Pertua.

Tuan Noor Amin bin Ahmad [Kangar]: Terima kasih Yang Berhormat Menteri.

Datuk Seri M. Saravanan: Tuan Yang di-Pertua, kementerian telah mewujudkan
satu aplikasi baharu yang dikenali sebagai Working for Workers dengan izin sebagai
platform untuk semua pekerja untuk mengemukakan aduan serta permasalahan
berhubung isu-isu perburuhan. Aplikasi ini merupakan satu medium untuk memastikan
hak dan kebajikan pekerja yang terkesan akibat salah laku majikan terpelihara dan tidak
berulang. Ini secara tidak langsung dapat memastikan majikan dan pekerja patuh dengan
undang-undang perburuhan negara.

02100

Sejak pelancaran pada 3 Mei, Working for Workers telah merekodkan sebanyak
8,599 aduan dan sebanyak 7,502 aduan telah diambil tindakan daripada jumlah tersebut.
Daripada jumlah tersebut 8,276 daripadanya adalah daripada rakyat tempatan, manakala
selebih-lebihnya adalah daripada pekerja asing. Untuk makluman Ahli Yang Berhormat,
satu kategori aduan baharu iaitu majikan tidak benarkan bekerja dari rumah telah
disediakan. Mana-mana pekerja yang dipaksa oleh majikan untuk hadir ke tempat kerja
dan bercanggah dengan arahan Perintah Kawalan Pergerakan boleh lah mengemukakan
aduan dengan menggunakan aplikasi Working for Workers.
