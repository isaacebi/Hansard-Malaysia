142 DR.22.09.2021

Jawatankuasa ini diterajui oleh MDEC bagi menyokong pelaksanaan program-
program khusus untuk perusahaan kecil dan sederhana di bawah SME Integrated Plan
dan seterusnya kerjasama sedia ada yang membolehkan isu-isu atau cabaran-cabaran
latihan dapat dibincangkan bagi membantu memperkasa perusahaan kecil dan sederhana
dalam meningkatkan pertumbuhan ekonomi negara.

Pembangunan Sumber Manusia berhad akan terus membantu perusahaan kecil
dan sederhana daripada segi latihan kemahiran termasuk latihan berunsurkan perniagaan
secara atas talian dan bukan atas talian. Di samping itu, menerusi inisiatif PENJANA HRD
Corp, skim pembangunan perusahaan kecil dan sederhana membolehkan majikan
mengikuti kursus-kursus latihan berkaitan peningkatan produktiviti dan kecekapan operasi
syarikat.

Setakat 31 Ogos 2021, sebanyak 1,314 pelatih telah diluluskan skim ini.
Berdasarkan statistik terkini Pembangunan Sumber Manusia Berhad, 90 peratus majikan
yang berdaftar adalah terdiri daripada majikan perusahaan kecil dan sederhana yang
meliputi lima sektor utama iaitu perkilangan, perkhidmatan, perlombongan dan kuari,
pembinaan dan pertanian. Setakat 31 Ogos 2021, Pembangunan Sumber Manusia
Berhad telah meluluskan seramai lebih 80,000 pelatih bagi majikan perusahaan kecil dan
sederhana.

Tuan Yang di-Pertua, seterusnya saya ingin menyentuh mengenai isu
perlindungan keselamatan sosial kepada pekerja. Seramai dua orang Ahli Yang
Berhormat dari Lembah Pantai dan Kota Samarahan telah membangkitkan isu ini.
Program Subsidi Upah telah diperkenalkan di bawah Pakej Rangsangan Ekonomi yang
dilaksanakan di bawah PERKESO sejak April 2020. Program Subsidi Upah telah
membantu majikan mengekalkan pekerja mereka dan kerajaan telah memperuntukkan
sebanyak RM23 bilion secara keseluruhan untuk program ini.

Bantuan kewangan di bawah program ini telah berjaya mengurangkan jumlah
kes kehilangan pekerjaan pada tahun 2020 iaitu seramai 107,024 orang. Bagi tahun 2021
setakat Ogos, statistik mencatatkan hanya 43,924 orang kehilangan pekerjaan. Sekiranya
tiada bantuan Program Subsidi Upah, mungkin lagi ramai akan hilang peluang pekerjaan.

Tuan Yang di-Pertua, dengan ini saya ingin merakamkan ribuan terima kasih
dan setinggi-tinggi penghargaan kepada semua Abhli-ahli Yang Berhormat. Apa yang
disentuh oleh Yang Berhormat Jelutong, Kementerian Sumber Manusia sentiasa prihatin
bagi semua kaum. Sebagai kementerian, saya...

Tuan M. Kulasegaran [Ipoh Barat]: Yang Berhormat jangan lari. Minta maaf.
Saya ada bangkitkan perkara Yang Berhormat tidak berjumpa dengan MTUC langsung.
Mereka mengadu kepada saya dan juga gaji minimum dan juga banyak hal yang lain.
Saya hairan.

Datuk Seri M. Saravanan: Saya pening dengan Yang berhormat Ipoh Barat ni.
Saya setiap kali berjumpa dengan MTUC dan saya lantik wakil MTUC di dalam
PERKESO. Apa lagi saya tidak jumpa?

Tuan M. Kulasegaran [Ipoh Barat]: Dia jumpa untuk analisis National Labour
Advisory Council...

Datuk Seri M. Saravanan: Yang Berhormat, MTUC tidak pernah kompelin tidak
jumpa saya. Kenapa Yang Berhormat kompelin?

Tuan M. Kulasegaran [Ipoh Barat]: Bukan tidak jumpa. Untuk convincing, you
have to do that.

Datuk Seri M. Saravanan: Tanpa jumpa saya macam mana saya lantik
mereka? Yang Berhormat tidak payah lah sandiwara politik.

Timbalan Yang di-Pertua [Dato’ Mohd Rashid Hasnon]: Yang Berhormat
Ipoh Barat. Bila saya bercakap minta kedua-duanya duduk. Sekarang ini sesi menjawab
oleh Yang Berhormat Menteri. Jadi saya tidak benarkan untuk berbahas. Boleh berbahas
di luar.
