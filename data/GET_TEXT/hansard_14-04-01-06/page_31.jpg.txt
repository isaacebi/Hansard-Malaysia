DR.22.09.2021 21

Inisiatif ini akan membuka peluang kepada 30 ribu orang untuk mengikut program
latihan dengan jaminan pekerjaan setelah tamat latihan. Dalam untuk merangsang lagi
kerja-kerja yang serius dalam kita mengurangkan pengangguran, pelaksanaan Program
Subsidi Upah 4.0 dengan peruntukan sebanyak RM3.8 bilion dimanfaatkan lebih daripada
2.5 juta orang pekerja.

Majikan akan diberi bantuan kewangan sebanyak RM600 bagi setiap pekerja
dengan had sehingga 500 orang pekerja selama tempoh empat bulan iaitu dua bulan bagi
semua sektor dalam fasa kedua PPN dan dua bulan seterusnya khusus bagi sektor-sektor
yang dikategorikan dalam senarai negatif termasuk industri pelancongan yang mana
industri pelancongan dan perhotelan ini amat terkesan teruk ketika kita menghadapi
pandemik. Sekarang ini kita buang ‘P’, tinggal endemik COVID-19 yang kita akan bersama
dengan endemik COVID-19 tidak tahu sampai bila berakhirnya.

Ini membolehkan majikan untuk memohon PSU 4.0 bagi pekerja yang bergaji
lebih daripada RM4 ribu. Dulu PSU 3.0, gaji RM3 ribu ke RM4 ribu ke bawah saja yang
diberi insentif. Akan tetapi, yang ini, RM4 ribu ke atas pun boleh memohon. Selain
daripada itu, majikan tidak dapat beroperasi semasa Perintah Kawalan Pergerakan diberi
pengecualian levi HRD Corp bagi tempoh dua bulan.

[Tuan Yang di-Pertua mempengerusikan Mesyuarat]

Manakala bagi majikan daripada sektor-sektor yang baharu dirangkumi, ekoran
daripada peluasan Akta Pembangunan Sumber Manusia Berhad, diberi pelanjutan
pengecualian levi sehingga 31 Disember 2021. Tuan Yang di-Pertua, saya ingat jawapan
dia ada sikit lagi Jah. Saya teruskanlah untuk habis jawapan ini.

Tuan Yang di-Pertua: Tolong habiskan.

Datuk Haji Awang bin Hashim: Kerajaan juga melanjutkan PenjanaKerjaya
PERKESO dengan dijenamakan sebagai PenjanaKerjaya 3.0 dengan beberapa
penambahbaikan. Antaranya, mengurangkan hak kelayakan gaji daripada RM1,500
kepada RM1,200 untuk program Malaysianization sebagai dorongan, dengan izin,
sebagai dorongan kepada majikan untuk mengambil pekerja tempatan bagi menggantikan
pekerja asing.

Tempoh kontrak penggajian juga dilonggarkan daripada 12 bulan kepada enam
bulan bagi kategori pekerja berusia 50 tahun ke atas, golongan OKU dan juga bekas-
bekas banduan. Pelan Pemulihan Negara (PPN) ini yang dinamik dan komprehensif
disokong oleh pembukaan beberapa sektor ekonomi berfasa berjaya merangsang aktiviti
ekonomi sekali gus mendorong pengambilan ramai pekerja dalam pasaran buruh kerana
kita tengok dalam suku tahun pertama MIDA telah- ini juga memberi bantukan kepada kita
mengurangkan jumlah pengangguran.

MIDA telah membuat satu pengumuman pelaburan dalam Malaysia setakat tahun
2021- suku tahun pertama sebanyak RM80.6 bilion yang mencatatkan lonjakan 95.6
peratus dalam tempoh tahun yang sama. Jadi, apabila pelaburan yang banyak ini
melibatkan 993 projek, dijangka menghasilkan 32,557 peluang pekerjaan. Ini yang saya
kata ia melibatkan semua integrasi kementerian untuk kita mengurangkan kadar
pengangguran yang ada dalam Malaysia. Sekian, terima kasih., terima kasih Tuan Yang
di-Pertua.

Tuan Yang di-Pertua: Terima kasih Yang Berhormat. Soalan tambahan pertama.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua dan terima kasih kepada Yang Berhormat Timbalan Menteri yang memberi
jawapan yang panjang lebar. Soalan tambahan saya ialah apakah jaminan pekerjaan
ataupun job security golongan pekerja sekiranya pihak majikan yang berada dalam
perusahaan kecil dan sederhana (PKS) tidak mampu untuk membayar gaji pekerja
disebabkan wabak COVID-19? Terima kasih.

Tuan Yang di-Pertua: Silakan Yang Berhormat Timbalan Menteri.
