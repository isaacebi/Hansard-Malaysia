DR.22.09.2021 81

(ii) untuk memperkasakan penyelidikan dan pembangunan yang
berteraskan sekuriti makanan ke arah meningkatkan lagi
kapasiti pengeluaran makanan dan input pertanian seperti
makanan ternakan, baka dan benih yang berkualiti secara
domestik;

(iii) memperkasakan ketersediaan data sekuriti makanan bagi
mengenal pasti dan juga memantau tahap sekuriti makanan
penduduk Malaysia berdasarkan kepada lokaliti;

(iv) menterjemahkan aspirasi dengan izin, food security as a
shared responsibility dengan memfokuskan usaha untuk
memperluaskan kolaborasi strategik yang berteraskan
sekuriti makanan antara kementerian, kerajaan-kerajaan
negeri dan juga sektor swasta; dan,

(v) untuk memperkukuhkan tadbir urus merentas jabatan dan
agensi untuk merapatkan lagi jurang dalam sistem makanan
bagi meningkatkan kecekapan pemantauan — sekuriti
makanan negara.

Seterusnya, dengan pelaksanaan serentak DAN 2.0 dan pelan tindakan yang
saling melengkapi, sudah tentu sasaran sifar lapar atau zero hunger di bawah Goal 2, SDG
2030 seperti yang telah dibangkitkan oleh Yang Berhormat Sik, insya-allah dapat dicapai.

Tuan Sim Tze Tzin [Bayan Baru]: Minta penjelasan. Terima kasih Tuan Yang di-
Pertua, terima kasih Yang Berhormat Timbalan Menteri. Saya hendak bertanya tentang
apa bezanya Dasar Agromakanan Negara dan juga Pelan Tindakan Food Security? Ini
kerana kita tahu bahawa Dasar Agromakanan sebenarnya adalah satu dasar yang
menyeluruh di mana food security adalah antaranya paling penting dalam Dasar
Agromakanan.

Jadi, saya nampak sekarang ada dua plan. Satu Dasar Agromakanan, satu adalah
Pelan Tindakan Food Security. So, kenapa buat dua? Kenapa tidak satu dasar? Supaya
dapat mengelakkan kekeliruan and double plan ya.

Datuk Seri Haji Anmad bin Hamzah: Terima kasih Yang Berhormat. Saya faham
apa soalannya.

Tuan Sim Tze Tzin [Bayan Baru]: Minta penjelasan Yang Berhormat Menteri.
Dato’ Haji Salim Sharif [Jempol]: Sikit, sikit.

Datuk Seri Haji Ahmad bin Hamzah: Dasar Agromakanan Negara sebenarnya
kita telah kita gariskan, apakah langkah-langkah perlu yang patut kita buat bagi
mempertingkatkan lagi pengeluaran. Sementara Dasar Sekuriti Makanan Negara (DSMN)
kerana kita mahu memastikan supaya makanan mencukupi bukan sahaja kita dapat
bekalkan kepada penduduk-penduduk Malaysia tetapi kita berkeupayaan menjadi
pengeksport.

Tuan Yang di-Pertua, saya teruskan kepada perkara seterusnya...

Dato’ Haji Salim Sharif [Jempol]: Sikit my senior, Yang Berhormat Timbalan
Menteri.

Datuk Seri Haji Anmad bin Hamzah: Yang Berhormat, sila duduk. Kemudian.
Dato’ Haji Salim Sharif [Jempol]: Sikit sahaja Yang Berhormat Timbalan Menteri.
Datuk Seri Haji Anmad bin Hamzah: Sekejap.

Timbalan Yang di-Pertua [Dato' Mohd Rashid Hasnon]: Dia tidak bagi.

Datuk Seri Haji Ahmad bin Hamzah: Kepada Yang Berhormat Port Dickson,
Yang Berhormat Sik...

Timbalan Yang di-Pertua [Dato' Mohd Rashid Hasnon]: Yang Berhormat
Timbalan Menteri tidak bagi. Silakan, teruskan.

Datuk Seri Haji Anmad bin Hamzah: Yang Berhormat Tampin.
