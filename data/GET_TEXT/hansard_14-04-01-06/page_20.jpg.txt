10 DR.22.09.2021

Dato’ Haji Mohd Fasiah bin Mohd Fakeh [Sabak Bernam]: Terima kasih
kepada Yang Berhormat Menteri yang telah memberikan jawapan sebentar tadi.

01040

Sebelum itu saya hendak merakamkan ribuan terima kasih kepada Yang
Berhormat Timbalan Menteri dari Bagan Serai yang dapat hadir ke Sabak Bernam dan
hasilnya 95 peratus penduduk Sabak Bernam menerima vaksin. Tahniah dan sekarang
ini dalam proses untuk yang berumur 17 tahun.

Soalan tambahan saya, bagaimanakah pengoperasian COVID-19 Assessment
Centre (CAC)? Adakah melalui temu janji ataupun secara walk-in? Terdapat aduan di
mana masih ramai pesakit COVID-19 yang masih belum dihubungi oleh pejabat kesihatan
daerah untuk dinilai tahap kesihatan dan setakat manakah kesesuaian tempat untuk
kuarantin CAC? Apakah langkah yang diambil untuk mengatasi masalah ini? Sekian,
terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri, satu minit.

Tuan Khairy Jamaluddin Abu Bakar: Terima kasih Yang Berhormat. Di
beberapa buah negeri, kita sudah pun beralih kepada walk-in untuk CAC. Sebagai contoh
di negeri Selangor, kita sekarang ini tidak perlu lagi janji temu atau appointment dan
dibenarkan secara walk-in. Beberapa buah negeri telah beralih kepada walk-in
disebabkan jumlah kes yang semakin menurun. Pengumuman akan dibuat di peringkat
negeri, di mana-mana negeri yang boleh menerima secara walk-in apabila jumlah kes
dapat diurus tanpa kesesakan berlaku di CAC.

Untuk makluman Yang Berhormat, CAC ini bukan pusat kuarantin ataupun
rawatan. la hanya pusat penilaian sebelum dihantar sama ada ke tiga buah tempat. Hantar
ke rumah untuk isolasi di rumah untuk yang bergejala ringan, hantar ke PKRC bagi
pesakit-pesakit yang kategorinya mungkin dua, tiga, empat ataupun hospital bagi pesakit
yang kategori empat dan lima. Kita sekarang ini sedang berusaha untuk memastikan
jumlah brought-in-dead (BID), yang meninggal sebelum sempat ke hospital dapat
dikurangkan.

Oleh sebab itu usaha kita untuk memastikan pemerkasaan komuniti dapat
dilaksanakan dengan lebih baik lagi supaya di satu-satu tempat, pemimpin-pemimpin
masyarakat tahu berkenaan dengan kes-kes pesakit COVID-19 yang mungkin sudah ada
gejala, sudah buat ujian dan didapati positif dan boleh dibawa secepat mungkin ke CAC
untuk penilaian. Kita juga sedang meningkatkan keberkesanan virtual CAC untuk
memastikan bahawa mereka yang melaporkan ujian positif mereka yang bergejala dapat
dihubungi melalui sama ada robocall ataupun panggilan daripada sukarelawan di pejabat
kesihatan daerah.

Langkah-langkah ini dilaksanakan supaya kita dapat memastikan mereka yang
sudah pun diuji dan didapati positif dan mula bergejala dapat dibawa secepat mungkin
sama ada ke CAC ataupun terus ke PKRC dan hospital untuk kita mengurangkan jumlah
BID. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan kedua saya jemput Yang Berhormat Tampin.

Datuk Dr. Hasan bin Bahrom [Tampin]: Terima kasih Tuan Yang di-Pertua dan
terima kasih atas jawapan Yang Berhormat Menteri yang agak lengkap. Cuma persoalan
saya ialah terdapat beberapa isu di mana beberapa CAC berhadapan dengan masalah
lokasi seperti yang terjadi di Dewan Taman Sri Andalas contohnya, yang tidak sesuai.
Lokasi CAC yang bersebelahan dengan masjid dan kawasan perumahan, ia bukan sahaja
menyebabkan kesesakan malahan ada masjid ataupun surau yang ditutup. Ini adalah
kerana kekhuatiran masyarakat di tempat itu.

Jadi saya ingin bertanya, apakah pihak kementerian ada menyediakan SOP
daripada segi pemilihan lokasi ini? Terima kasih.
