54 DR.22.09.2021

Tuan Yang di-Pertua: Terima kasih Yang Berhormat. Seterusnya saya
mempersilakan Yang Berhormat Menteri Kanan Pendidikan, masa 40 minit.

3.17 ptg.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Tuan Yang di-Pertua. Bismillahi Rahmani Rahim, Assalamualaikum warahmatullahi
wabarakatuh dan salam sejahtera. Tuan Yang di-Pertua, Kementerian Pendidikan
Malaysia merakamkan ucapan terima kasih kepada Ahli-ahli Yang Berhormat yang
mengambil bahagian dalam perbahasan yang menyentuh perkara berkaitan KPM.

Ahli-ahli Yang Berhormat sekalian, tahun 2020 dan tahun 2021 merupakan satu
tempoh yang amat mencabar bagi sektor pendidikan akibat pandemik COVID-19. Lebih 5
juta orang murid tidak dapat hadir ke sekolah untuk satu tempoh yang panjang bagi
mengikuti pembelajaran secara bersemuka. Selain itu, lebih 500,000 orang warga
pendidik perlu menggunakan pelbagai pendekatan dalam meneruskan sesi pengajaran
dan pembelajaran (PdP). Dalam tempoh perbahasan Titah Diraja mulai 14 September
2021 hingga 21 September 2021, terdapat lebih 43 pertanyaan berkaitan KPM yang
dibangkitkan oleh Ahli-ahli Yang Berhormat.

Saya mulakan dengan penjelasan mengenai pelan komprehensif pengoperasian
pembukaan sekolah. Saya tahu mungkin ramai Ahli Yang Berhormat ingin mendapat
penjelasan lanjut berkaitan dengan pembukaan sekolah. Oleh itu, izinkan saya
menghabiskan terlebih dahulu penjelasan berkaitan dengan topik ini sebelum saya
membuka ruang untuk Ahli-ahli Yang Berhormat mendapat penjelasan lanjut.

Tuan Yang di-Pertua, Ahli Yang Berhormat Jempol, Yang Berhormat Jerlun, Yang
Berhormat Jerantut, Yang Berhormat Kemaman, Yang Berhormat Kuala Langat dan Yang
Berhormat Padang Serai menyentuh tentang pembukaan sekolah. Sesi persekolahan
tahun 2021 dimulakan pada 20 Januari 2021 secara Pengajaran dan Pembelajaran di
Rumah atau PdPR. Pembukaan sekolah untuk sesi pembelajaran bersemuka adalah
secara berperingkat mulai 1 Mac 2021. Keputusan pembukaan sekolah ini dibuat dengan
mengambil kira keadaan pada ketika itu termasuk penilaian risiko oleh Kementerian
Kesihatan Malaysia dan Majlis Keselamatan Negara (MKN).

01520

Namun, sekolah kemudiannya terpaksa ditutup semula dan tiada sesi PdP
secara bersemuka mulai Mei 2021 sehingga ke hari ini. Dalam tempoh penutupan
tersebut, KPM telah menyediakan akses pembelajaran pada murid melalui kaedah dan
pembelajaran di rumah (PdPR) mengikut kesesuaian guru dan murid berdasarkan garis
panduan yang disediakan. KPM menyedari bahawa penutupan sekolah menyebabkan
murid mengikuti pembelajaran dalam persekitaran yang bukan semula jadi untuk satu
tempoh yang amat panjang. Keadaan ini menyebabkan murid terus renggang daripada
sistem persekolahan secara bersemuka.

Seperti Ahli-ahli Yang Berhormat sedia maklum, KPM telah membuat keputusan
untuk membuka semula sekolah secara berperingkat mengikut fasa Pelan Pemulihan
Negara (PPN) mulai 3 Oktober 2021 bagi negeri kumpulan ‘A’ dan 4 Oktober 2021 bagi
negeri kumpulan ‘B’. Satu pelan komprehensif pembukaan semula sekolah telah
disediakan bagi memastikan murid dapat kembali belajar secara bersemuka di sekolah
dalam keadaan selamat.

Dalam merangka pelan ini, KPM telah mengadakan sesi libat urus yang
menyeluruh bagi mendapatkan input, pandangan serta cadangan daripada semua pihak
berkepentingan. Sesi libat urus KPM melibatkan kumpulan pentadbir sekolah, guru dan
juga wakil Persatuan Ibu Bapa dan Guru (PIBG) di negeri Perlis, Negeri Sembilan,
Sarawak serta Wilayah Persekutuan Labuan. KPM juga telah mengadakan sesi libat urus
melibatkan kumpulan pakar daripada sektor kesihatan awam, pendidikan, psikologi
kanak-kanak dan pediatrik. Sesi tersebut turut melibatkan wakil Kesatuan Perkhidmatan
Perguruan Kebangsaan Malaysia (NUTP), gabungan Majlis Guru Besar Malaysia dan
Majlis Pengetua Sekolah Malaysia.
