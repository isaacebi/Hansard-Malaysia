DR.22.09.2021 125

Tuan Yang di-Pertua, pertama, isu yang dibangkitkan oleh Yang Berhormat
Beaufort yang meminta Kementerian Pembangunan Wanita, Keluarga dan Masyarakat
dan semua kementerian untuk mengambil inisiatif dalam memperbanyakkan peluang
kepada kontraktor wanita untuk mendapatkan kerja-kerja di kementerian masing-masing
dan juga memperkasakan wanita daripada segi ekonomi dan juga peluang pekerjaan.

=2000

Kementerian menyokong cadangan daripada Yang Berhormat Beaufort untuk
meningkatkan penyertaan syarikat kontraktor wanita dalam mendapatkan projek-projek
kerajaan. Justeru, kementerian juga ingin mencadangkan kepada Kementerian Kewangan
agar perkara ini diteliti dan diambil kira dalam memberikan pertimbangan terhadap
permohonan berhubung pemberian projek kerajaan.

Pada masa yang sama juga kementerian berharap agar pihak Kementerian
Kewangan juga dapat mengkaji dan mempertimbangkan permohonan daripada syarikat-
syarikat yang dimiliki oleh wanita atau syarikat-syarikat yang mempunyai sekurang-
kurangnya 30 peratus ahli lembaga pengarahnya terdiri daripada wanita untuk diberikan
pemberat dalam penilaian bagi diberi peluang bagi projek-projek dan perolehan kerajaan.

Untuk makluman Dewan yang mulia ini, kKementerian juga turut mengambil
maklum akan penurunan kadar penyertaan tenaga kerja buruh bagi wanita yang terpaksa
meninggalkan tenaga kerja berpendapatan sejak pelaksanaan Perintah Kawalan
Pergerakan semasa pandemik COVID-19. Statistik Jabatan Perangkaan Malaysia turut
menunjukkan bahawa kadar penyertaan tenaga kerja buruh wanita telah menurun dari
55.7 peratus pada Februari 2020 ke 55.1 peratus pada Februari 2021 berbanding lelaki
yang meningkat dari 80.8 peratus ke 81 peratus dalam tempoh yang sama.

Bagi membantu wanita yang terjejas pendapatan, kementerian melalui Jabatan
Pembangunan Wanita (JPW) turut bekerjasama dengan pelbagai pihak seperti
Kementerian Pembangunan Usahawan dan Koperasi (MEDAC) dan TalentCorp untuk
menawarkan program-program kemahiran khususnya dalam bidang keusahawanan serta
menjadi penghubung kepada pelbagai industri melalui penganjuran Karnival Kerjaya dan
Usahawan Wanita yang pada masa ini telah menghubungkan 5,885 orang peserta kepada
peluang pekerjaan.

Sebanyak 229 program literasi kewangan juga telah dilaksanakan secara fizikal
dan juga dalam talian oleh JPW melalui Pejabat Pembangunan Wanita Negeri di seluruh
negara dari tempoh Januari sehingga Ogos 2021. Seramai 112,284 orang wanita telah
mendapat manfaat dan disantuni dalam program-program ini. PERKESO juga telah
melaksanakan pelbagai program perkhidmatan pekerjaan yang telah membantu seramai
171,856 orang wanita kembali bekerja ataupun bermula bekerja sejak penularan wabak
COVID-19 sehingga kini.

Tuan Yang di-Pertua, Yang Berhormat Beaufort, Yang Berhormat Batang Lupar
dan Yang Berhormat Port Dickson juga turut menyentuh isu pemerkasaan wanita dan
kesaksamaan gender. Kementerian turut menyedari kepentingan pemakaian lensa
gender dalam menghadapi tindak balas sewaktu krisis COVID-19 yang dapat menilai
impak ke atas sosioekonomi negara. Isu pemerkasaan wanita dan kesaksamaan gender
merupakan isu cross-cutting yang memerlukan penglibatan, kerjasama dan sokongan
daripada kementerian ataupun agensi yang berkaitan khususnya sokongan kemahiran
dan kepakaran dalam bidang-bidang tertentu.

Kerajaan sentiasa mengambil kira keperluan semua golongan dalam agihan
peruntukan. Inisiatif bajet yang responsive gender dengan izin mengambil kira keperluan
dan kepentingan kumpulan penduduk yang berbeza iaitu lelaki dan wanita serta bertujuan
untuk mengagihkan sumber kerajaan secara saksama supaya keperluan mendesak
individu dan kumpulan dapat dipenuhi. Kerajaan melalui Kementerian Kewangan telah
mengeluarkan Garis Panduan Penyediaan Cadangan Anggaran Perbelanjaan
Persekutuan Tahun 2022 yang menekankan perancangan penyediaan belanjawan
berdasarkan Manual Analisis Bajet Gender Kementerian Pembangunan Wanita, Keluarga
dan Masyarakat.
