126 DR.22.09.2021

Sehubungan itu, kementerian ini sedang dalam proses melantik semula gender
focal point dalam kalangan Timbalan Ketua Setiausaha dan Timbalan Ketua Pengarah di
semua kementerian, agensi yang berperanan mengintegrasikan perspektif gender ke
dalam semua peringkat perancangan, penggubalan dasar dan pelaksanaan projek serta
program kerajaan.

Yang Berhormat Batang Lupar juga telah membangkitkan tentang Dasar Wanita
Negara yang telah diperkenalkan pada tahun 1989, telah dikaji semula pada tahun 2009.
Susulan daripada kajian tersebut, Pelan Tindakan Pembangunan Wanita Negara turut
dibangunkan bersama bagi tempoh 2009 hingga 2015. Terkini, kementerian sedang
dalam membuat semakan semula terhadap dasar dan Pelan Tindakan Pembangunan
Wanita Negara. Pelan ini bertujuan menjamin pembangunan dan pengupayaan wanita
dalam mencapai kesaksamaan gender.

Tuan Yang di-Pertua, berhubung dengan pertanyaan Yang Berhormat Port
Dickson yang menyentuh perbezaan purata dan penengah gaji dan upah bagi siswazah
lelaki masih lebih tinggi berbanding siswazah perempuan. Saya ingin memaklumkan di
dalam Dewan yang mulia ini, bahawa berdasarkan Laporan Statistik Siswazah 2020 oleh
Jabatan Perangkaan Malaysia, purata gaji dan upah bulanan siswazah lelaki adalah lebih
tinggi iaitu sebanyak RM4,861 berbanding perempuan iaitu RM4,135. Jurang perbezaan
gaji dan upah bulanan antara siswazah lelaki dan perempuan boleh dikaitkan dengan jenis
pekerjaan, jawatan dan tempoh perkhidmatan.

Untuk makluman Yang Berhormat, bagi sektor awam, penentuan gaji permulaan
bagi pegawai yang dilantik kali pertama adalah berdasarkan kepada dua kriteria iaitu gaji
permulaan yang ditetapkan dalam skim perkhidmatan dan juga pengalaman yang relevan.
Manakala bagi sektor swasta, tiada data yang tepat mengenai penentuan gaji permulaan
siswazah.

Dasar berhubung penetapan gaji dan upah bagi sektor swasta adalah tertakluk di
bawah bidang kuasa Kementerian Sumber Manusia. Dalam hal ini, pelbagai strategi telah
dirangka dan dilaksanakan oleh kerajaan bagi merealisasikan aspirasi untuk
meningkatkan penyertaan wanita dalam ekonomi melalui pembangunan modal insan
wanita yang berkemahiran dan berdaya saing. Usaha ini memerlukan sokongan
berterusan daripada semua pihak.

Penyertaan lebih ramai wanita dalam pasaran buruh berpotensi meningkatkan
pertumbuhan ekonomi negara. Justeru, persekitaran kerja yang mesra wanita perlu diberi
penekanan oleh semua sektor ekonomi dalam memastikan pengekalan wanita dalam
pasaran kerja. Pada masa yang sama, kementerian dan Jabatan Perangkaan Malaysia
sedang berusaha untuk menyediakan data mengikut jantina dalam sektor pekerjaan yang
merangkumi pelbagai bidang. Antaranya pertanian, pembinaan dan pembuatan. Ini dapat
memberikan gambaran menyeluruh realiti sektor pekerjaan berdasarkan jantina.

Data ini nanti akan digunakan sebagai panduan dalam penyediaan cadangan
dasar, akta, peraturan serta pelan tindakan untuk mengurangkan jurang antara lelaki dan
wanita selain meningkatkan pemahaman tentang kepentingan kesaksamaan gender
termasuk daripada segi gaji dan juga upah.

Tuan Noor Amin bin Ahmad [Kangar]: Yang Berhormat Menteri, boleh
mencelah sedikit? Kangar.

Timbalan Yang di-Pertua [Dato' Mohd Rashid Hasnon]: Sila Yang Berhormat
Kangar.

Datuk Seri Rina binti Mohd Harun: Oh! Ya Yang Berhormat Kangar.
Tuan Noor Amin bin Ahmad [Kangar]: Boleh ya?
Datuk Seri Rina binti Mohd Harun: Ya, sila.

Tuan Noor Amin bin Ahmad [Kangar]: Terima kasih. Kita banyak kali dengar
tentang nasib wanita selalunya tidak dapat kekal lama dalam sektor pekerjaan oleh sebab
banyak faktorlah. Akan tetapi satu perkara yang mungkin kita terlepas pandang ialah
wanita juga kalau ikut daripada jangka hayat hidup di negara kita, dia hidup lebih lama
