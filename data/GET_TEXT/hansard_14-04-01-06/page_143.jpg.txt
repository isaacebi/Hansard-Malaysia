DR.22.09.2021 133

8.32 mlm.

Menteri Sumber Manusia [Datuk Seri M. Saravanan]: Terima kasih Tuan Yang
di-Pertua. Selamat petang dan salam sejahtera. Terlebih dahulu Kementerian Sumber
Manusia ingin merakamkan ucapan penghargaan, terima kasih kepada Ahli-ahli Yang
Berhormat yang begitu prihatin dengan hal berkaitan warga pekerja dan perkembangan
modal insan yang menjadi tulang belakang kepada pembangunan negara.

Seramai 14 orang Ahli-ahli Yang Berhormat telah memberikan pandangan,
saranan dan teguran yang cukup membina dan sebanyak sembilan isu yang menyentuh
lima perkara utama berkaitan Kementerian Sumber Manusia telah dibangkitkan sepanjang
perbahasan Titah Yang di-Pertuan Agong.

Tuan Yang di-Pertua, tujuh orang Ahli Yang Berhormat iaitu Yang Berhormat Port
Dickson, Yang Berhormat Papar, Yang Berhormat Semporna, Yang Berhormat Baram,
Yang Berhormat Jerlun, Yang Berhormat Kapar dan Yang Berhormat Ipoh Barat telah
membangkitkan isu pengangguran dan peluang pekerjaan. Kerajaan sedar mengenai
kadar pengangguran dalam kalangan rakyat Malaysia serta prihatin akan kepentingan
untuk memperkasa tenaga kerja dan bakat tempatan dalam mendepani cabaran
pandemik COVID-19 yang sedang kita lalui.

Untuk makluman Dewan yang mulia ini, data terkini kaji selidik tenaga buruh oleh
Jabatan Perangkaan Malaysia (DOSM) menunjukkan kadar pengangguran keseluruhan
rakyat Malaysia pada suku kedua 2021 berkurangan sebanyak 0.3 peratus pada 4.8
peratus berbanding dengan 5.1 peratus yang dicatatkan pada tempoh sama pada tahun
2020. Sejajar dengan ini bilangan penganggur menurun daripada 791,800 orang pada
suku kedua 2020 kepada 764,900 pada suku kedua 2021.

Tuan Yang di-Pertua, apabila saya sebut tentang pengurangan kadar
pengangguran, saya tahu masih ramai yang meragui ketetapan data yang dikemukakan.
Sebenarnya antara faktor yang telah menyumbang kepada pengurangan ini adalah
disebabkan oleh ramai yang hilang pekerjaan telah beralih ke sektor ekonomi gig untuk
kelangsungan hidup.

Yang Berhormat Port Dickson turut menyentuh mengenai isu mismatch di antara
kelayakan akademik dengan pekerjaan. Saya yakin situasi ini adalah bersifat sementara
(temporary measure) dan bukan hanya dialami oleh rakyat Malaysia, malah di seluruh
dunia. Saya menyarankan supaya golongan belia mengubah corak pemikiran seiring
dengan situasi semasa. Untuk makluman semua, kadar pengangguran belia umur 15
tahun hingga 24 tahun turut menurun daripada 12.5 peratus...

Tuan M. Kulasegaran [Ipoh Barat]: [Bangun]

Datuk Seri M. Saravanan: ...ataupun 326,700 orang pada suku kedua 2020
pada 11 peratus atau 283,100 orang pada suku kedua. Walaupun statistik siswazah 2020
yang dikeluarkan oleh Jabatan Perangkaan Malaysia melaporkan kadar pengangguran
siswazah telah meningkat daripada 4.4 peratus pada tahun 2020 berbanding dengan 3.9
peratus pada tahun 2019. Kerajaan terus giat melaksanakan usaha-usaha
penambahbaikan ekosistem tenaga bakat muda negara dan pembangunan,
kebolehpasaran graduan melalui pelbagai program. Antaranya adalah melalui PRIHATIN
dan PENJANA, Pakej Bantuan Tambahan iaitu PERMAI, PEMERKASA dan
PEMERKASA TAMBAHAN serta yang terkini PEMULIH.

Tuan M. Kulasegaran [Ipoh Barat]: Ya, terima kasih Yang Berhormat.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Ipoh Barat.

Tuan M. Kulasegaran [Ipoh Barat]: Yang Berhormat, bila Yang Berhormat
menjawab kepada soalan Yang Berhormat Port Dickson mengenai mismatch mengatakan
bahawa ini adalah kerana pandemik dan dihadapi oleh seluruh dunia. Ini satu anggapan
yang salah kerana bila mismatch itu mismatch, structural unemployment. Itu perkara yang
saya membawa semalam. Kita perlu mengatasi masalah tersebut.
