DR.22.09.2021 111

Tuan Yang di-Pertua, sebenarnya setakat itu sahaja. Sekian, terima kasih. Kalau
diberi peluang untuk melayan Yang Berhormat Pokok Sena?

Tuan Yang di-Pertua: Tidak perlu.

Dato Sri Alexander Nanta Linggi: Tidak perlu. Okey tidak perlu, terima kasih
Tuan Yang di-Pertua, terima kasih.

Dato’ Mahfuz bin Haji Omar [Pokok Sena]: Saya telah membangkitkan isu
kenaikan...

Tuan Yang di-Pertua: Maaf, maaf.

Dato’ Mahfuz bin Haji Omar [Pokok Sena]: Isu kenaikan racun. Sebab itu saya
minta..

Tuan Yang di-Pertua: Bertulis, bertulis.
Dato’ Mahfuz bin Haji Omar [Pokok Sena]: Kalau boleh bagi jawapan bertulis.
Tuan Yang di-Pertua: Bertulis.

Dato’ Mahfuz bin Haji Omar [Pokok Sena]: Kenaikan racun padi sebab ini
membebankan kos operasi penanaman padi pada musim kali ini.

Dato Sri Alexander Nanta Linggi: Okey.

Dato’ Mahfuz bin Haji Omar [Pokok Sena]: Begitu juga dengan spare parts
jentera pembajak.

Tuan Yang di-Pertua: Saya ingat Yang Berhormat Pokok Sena memang
membangkitkan perkara itu semasa perbahasan, minta Yang Berhormat Menteri
menjawab secara bertulis.

Dato Sri Alexander Nanta Linggi: Secara bertulis ya, okey. Terima kasih. Yang
Berhormat Pokok Sena ada peluang sedikit tadi.

Tuan Yang di-Pertua: Terima kasih Yang Berhormat Menteri. Seterusnya saya
menjemput Yang Berhormat Menteri bagi Kementerian Tenaga dan Sumber Asli, 20 minit.

7.03 mlm.

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum warahmatullahi wabarakatuh dan salam sejahtera. Tuan Yang di-
Pertua, terlebih dahulu izinkan saya turut merafakkan junjung kasih di atas titah Yang di-
Pertuan Agong semasa perasmian pembukaan Mesyuarat Pertama, Penggal Keempat,
Parlimen Ke-14 pada 13 September 2021.

Saya juga ingin mengambil kesempatan ini untuk merakamkan jutaan ucapan
terima kasih di atas keprihatinan rakan-rakan Ahli-ahli Yang Berhormat yang telah
membahaskan isu-isu di bawah Kementerian Tenaga dan Sumber Asli (KETSA)
sepanjang tempoh Usul Menjunjung Kasih dan perbahasan titah diraja ini. Pada dasarnya
seramai lima orang Ahli-ahli Yang Berhormat telah mengambil bahagian. Antaranya Yang
Berhormat Raub, Yang Berhormat Hang Tuah Jaya, Yang Berhormat Bentong, Yang
Berhormat Tanjong Manis dan juga Yang Berhormat Lubok Antu. Tidak ramai, lima orang
sahaja.

Tuan Yang di-Pertua, sebelum saya memberikan ulasan dan pandangan
terhadap isu-isu utama yang telah dibangkitkan dalam sesi perbahasan ini, izinkan saya
mengambil kesempatan ini untuk memohon membuat sedikit pembetulan terhadap satu
kekhilafan semasa saya menjawab soalan lisan pada hari Isnin 20 September yang lalu.
Sekarang ini saya ingin menyatakan dengan jelas bahawa sebenarnya apa yang hendak
saya nyatakan ialah kawasan yang ditimpa bencana iaitu di Gunung Jerai, ia terletak di
dalam kawasan Hutan Simpan Gunung Jerai. Saya juga ingin menegaskan sekali lagi
bahawa memang tidak ada aktiviti pembalakan di kawasan berkenaan kerana Hutan
Simpan Gunung Jerai adalah diklasifikasikan sebagai hutan perlindungan.
