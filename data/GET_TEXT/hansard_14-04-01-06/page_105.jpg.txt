DR.22.09.2021 95

MyTravelPass (MTP). Manakala pertanyaan Yang Berhormat Dungun pula adalah
berkenaan pengecualian pembayaran pembaharuan pasport.

Untuk makluman Yang Berhormat Dungun, pada masa ini, pihak kerajaan tidak
bercadang untuk memberikan pengecualian pembaharuan  pasport Malaysia
antarabangsa. Akan tetapi, menyedari tempoh pandemik COVID-19 yang berpanjangan,
Kementerian Dalam Negeri melalui Jabatan Imigresen telah mengambil inisiatif
melanjutkan tempoh sah pasport selamat dua tahun secara percuma khusus untuk
warganegara Malaysia yang berada di luar negara. Kemudahan ini telah pun kita berikan,
berkuat kuasa mulai 17 Jun 2021 dan diberikan sehingga 31 Disember 2021.

Untuk makluman Yang Berhormat Tebrau dan juga Yang Berhormat Bukit
Gantang, merujuk kepada pelaksanaan mekanisme MyTravelPass (MTP) yang
dibangkitkan, suka saya tegaskan bahawa pelaksanaan kawalan keluar masuk Malaysia
menggunakan mekanisme tersebut adalah bertujuan untuk mengekang penularan
pandemik COVID-19 di Malaysia. Mekanisme yang diperkenalkan oleh kerajaan mulai
Oktober 2020 telah berjaya sebenarnya mengekang jangkitan rentas sempadan di
Malaysia. Ini terbukti apabila hanya 4,769 kes import positif COVID-19 atau 0.22 peratus
yang direkodkan oleh Kementerian Kesihatan Malaysia daripada jumlah keseluruhan kes
positif di Malaysia yang berjumlah melebihi dua juta kes.

01800

Walau bagaimanapun, kerajaan bersedia untuk membuka semula sempadan
negara tertakluk kepada situasi jangkitan COVID-19 semasa serta penilaian oleh
Kementerian Kesihatan Malaysia dan Majlis Keselamatan Negara. Pada masa ini,
Kementerian Dalam Negeri melalui Jabatan Imigresen sedang meneliti semula syarat
MyTravelPass dan akan dibentangkan dalam Mesyuarat Majlis Keselamatan Negara yang
akan datang.

lsu keselamatan. Tuan Yang di-Pertua, menyentuh kepada aspek kebajikan
anggota polis seperti yang dibangkitkan oleh Yang Berhormat Cameron Highlands
berhubung cadangan kajian semula dasar-dasar kebajikan anggota PDRM berserta
cadangan untuk menambah baik Bahagian Agama dan Kaunseling (BAKA) PDRM bagi
memperkasa pengurusan kaunseling kepada anggota PDRM khususnya berhubung
kesihatan mental.

Kerajaan amat prihatin perihal kebajikan anggota PDRM sebagai agensi utama
penguatkuasaan dalam memberi khidmat bakti yang tidak berbelah bahagi kepada
negara. Penambahbaikan dasar-dasar melibatkan kebajikan sedia ada dilaksanakan
secara berterusan sebagai usaha dalam memberikan penyampaian perkhidmatan
kepolisan terbaik kepada masyarakat.

Untuk makluman Ahli-ahli Yang Berhormat, bagi memastikan pengurusan
kaunseling dapat dilaksanakan dengan lebih berkesan, kementerian telah menyediakan
Pelan Pemantapan Kompetensi Pegawai-pegawai Kaunseling di BAKA PDRM menerusi
penganjuran pelbagai kursus dan latihan seperti Kursus Lanjutan Kemahiran Kaunseling
sertai Kursus Psikologi Kriminologi.

Tuan Ramkarpal Singh a/l Karpal Singh [Bukit Gelugor]: Boleh saya...

Dato’ Seri Hamzah bin Zainudin: Untuk itu Kementerian Dalam Negeri telah
menyediakan cadangan mewujudkan...

Tuan Ramkarpal Singh a/l Karpal Singh [Bukit Gelugor]: Yang Berhormat
Menteri.

Tuan Yang di-Pertua: Yang Berhormat Bukit Gelugor.

Dato’ Seri Hamzah bin Zainudin: Sekejap. Menyediakan cadangan mewujudkan
43 perjawatan tambahan di Bukit Aman, kontinjen dan daerah. Antara perkara yang akan
diberi perhatian dalam cadangan pengukuhan ini nanti adalah mewujudkan elemen BAKA
di semua 14 kontinjen serta 21 ibu pejabat polis daerah. Ya.

Tuan Ramkarpal Singh a/l Karpal Singh [Bukit Gelugor]: Yang Berhormat
Menteri, boleh saya tanya berkenaan dengan isu kebajikan ataupun welfare yang
