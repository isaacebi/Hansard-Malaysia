26 DR.22.09.2021

laporan Wall Street Journal yang melaporkan pengeluaran semi-conductor chip di
Malaysia yang terjejas akibat lockdown menyebabkan rantaian bekalan dunia bagi sektor
automatif turut terkesan.

01140

Untuk memastikan kelangsungan operasi perkhidmatan perlu termasuk sektor-
sektor yang kritikal seperti elektrikal dan elektronik, peranti perubatan, farmaseutikal serta
makanan dan minuman, kerajaan telah mengambil maklum penilaian risiko oleh KKM dan
langkah-langkah yang bertanggungjawab. MITI juga mengadakan libat urus dengan
persatuan-persatuan industri dan dewan-dewan perniagaan tempatan dan antarabangsa
untuk mendapatkan pandangan dan memberikan penjelasan mengenai SOP sektor
pembuatan. Usaha ini adalah untuk menjamin ekonomi negara kekal berdaya saing dan
memastikan rantaian bekalan tidak terencat dan pelaburan tidak terjejas.

Untuk memastikan keselamatan dan kesihatan pekerja dilindungi, MITI menerajui
pelaksanaan Program Imunisasi Industri Kerjasama Awam-Swasta (PIKAS) bertujuan
mempertingkat kadar vaksinasi pekerja sektor pembuatan. Sehingga 20 September 2021,
seramai 1.04 juta orang pekerja telah diberi temu janji yang mana seramai 988,496 orang
pekerja telah diberikan dos pertama. Manakala 881,978 orang pekerja mendapat
imunisasi penuh.

MITI juga telah melaksanakan Program Safe@Work untuk membolehkan sektor
pembuatan untuk terus beroperasi berpandukan kepada SOP yang ketat dan dalam
gelembung perjalanan dari tempat tinggal ke tempat kerja. Sebagai langkah tambahan,
saringan COVID-19 setiap dua minggu diwajibkan selaras dengan hasrat kerajaan dalam
mencapai piawaian WHO.

Penularan pandemik COVID-19 yang merupakan satu krisis kesihatan awam
global, dengan izin, unprecedented telah memberikan impak ke atas kehidupan
masyarakat dunia sejagat yang membawa kepada norma baharu. Amalan bekerja dari
rumah telah meningkatkan permintaan untuk peralatan elektronik seperti telefon pintar
dan komputer yang mendorong kenaikan permintaan cip elektronik. Wall Street Journal
memetik kenyataan Presiden Persatuan Industri Semikonduktor Malaysia bahawa
walaupun operasi pembuatan berjalan 100 peratus kapasiti, bekalan masih tidak cukup
untuk memenuhi permintaan.

Tuan Yang di-Pertua, Yang Berhormat Machang dan Yang Berhormat Putatan
membangkitkan mengenai penyusutan Pelaburan Langsung Asing (FDI). Kerajaan
mengambil maklum landskap FDI akan kekal mencabar dan kompetitif seperti yang
dilaporkan oleh Jabatan Perangkaan Malaysia dan UNCTAD. Kerajaan tidak meremehkan
laporan-laporan ini, malahan telah mengambil tindakan yang agresif dan berterusan,
bukan sekadar untuk mengawal penyusutan tetapi berusaha untuk mencerdaskan
pelaburan asing negara. Usaha ini bertujuan untuk mencapai tahap pemulihan ekonomi
negara.

Hasil daripada tindakan ini, Malaysia terus merekodkan pencapaian yang
memberangsangkan. Bagi tempoh Januari hingga Jun 2021, sejumlah RM107.5 bilion
pelaburan dalam sektor perkilangan, perkhidmatan dan sektor utama direkodkan
melibatkan sebanyak 2,110 projek yang dijangka dapat menjanakan sebanyak 44,994
peluang pekerjaan. Pelaburan langsung asing yang diluluskan bagi tempoh Januari
hingga Jun 2021, melonjak dengan ketara sebanyak 214.9 peratus kepada RM62.5 bilion
berbanding dengan tempoh yang sama tahun lalu yang mencatatkan hanya RM19.8 bilion.

The World Competitiveness Yearbook bagi tahun 2021 melaporkan kedudukan
Malaysia di tangga ke-25 daripada 64 ekonomi berbanding kedudukan ke-27 pada tahun
2020. Disamping itu, Malaysia juga di kedudukan yang kedua di rantau Asia Tenggara
daripada aspek Trade Connectivity dalam laporan DHL Global Connectedness Index bagi
tahun 2020 dan kedudukan keempat bagi global offshoring destination sebagai pusat
Pembuatan yang paling kompetitif antara 17 ekonomi dalam kos operasi pembuatan bagi
tahun 2020 seperti yang dilaporkan oleh KPMG dan The Manufacturing Institute.

Malaysia berjaya menarik pelaburan daripada syarikat-syarikat multinasional
dalam industri berteknologi tinggi dan berintensif modal termasuk syarikat AT&S yang
