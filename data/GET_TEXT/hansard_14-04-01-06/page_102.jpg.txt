92 DR.22.09.2021

Negeri seperti projek pembangunan balai-balai baharu, pembangunan kompleks ICQ dan
pembaikan premis-premis PDRM.

Cadangan pembinaan Balai Polis Belaga telah diangkat kepada Unit Perancang
Ekonomi, Jabatan Perdana Menteri di bawah Roling Plan 2 (RP2) Rancangan Malaysia
Kedua Belas tahun 2022 dan sedang menunggu kelulusan. Pada masa ini, Balai Polis
Belaga sedang beroperasi di bangunan sementara setelah keseluruhan bangunan
musnah yang terbakar pada bulan Disember 2020.

Datuk Wilson Ugak anak Kumbong [Hulu Rajang]: Terima kasih Dato’ Menteri,
Hulu Rajang.

Dato’ Seri Hamzah bin Zainudin: Terima kasih. Bagi cadangan menaik taraf
Balai Polis Kapit dan Pekan Tubau serta pembinaan baharu Balai Polis Sungai Asap,
pihak Polis Diraja Malaysia akan melihat keperluan untuk menaiktarafkan atau pembinaan
baharu ketiga-tiga balai polis berkenaan. Kementerian juga sedang meneliti dan
mempertimbangkan cadangan bagi membina kompleks imigresen, kastam dan kuarantin
serta mengisytiharkan pintu masuk baharu di seluruh negara termasuklah di bahagian
Kapit, Sarawak dan juga Kalabakan di Sabah.

Untuk makluman Ahli Yang Berhormat, sebarang perancangan pembangunan
kompleks ICQ yang baharu perlu kita pertimbangkan beberapa perkara seperti berikut:

(i) kerjasama kerajaan negeri untuk mengenal pasti, menawarkan
tapak tanah dan menyediakan akses jalan yang menghubungkan
antara Malaysia dan negara jiran;

(ii) perlu mendapatkan persetujuan strategik kedua-dua negara untuk
membuka dan mengisytiharkan kompleks ICQ baharu; dan

(iii) permohonan daripada kerajaan negeri kepada Kementerian
Dalam Negeri untuk perancangan projek pembangunan penelitian
pengisytiharan pintu masuk baharu dan pertimbangan Kerajaan
Persekutuan.

Bagi cadangan pembinaan balai polis di Pulau Bruit pula. Kawasan Pulau Bruit
Sarawak terletak di bawah bidang kuasa pentadbiran Ibu Pejabat Polis Daerah Matu Daro.
Manakala balai polis yang terhampir dengan pulau ini adalah Balai Polis Daro. Kedua-dua
IPD Matu Daro dan Balai Polis Daro telah dimasukkan di dalam perancangan pembinaan
di bawah Pelan Tindakan Perancangan Strategik Polis Diraja Malaysia 2021-2025.

Isu imigresen Tuan Yang di-Pertua. Yang Berhormat Rompin bertanyakan
mengenai proses kelulusan permit buruh asing bagi mengatasi isu kekurangan tenaga
buruh asing terutamanya di sektor perladangan. Untuk makluman Ahli Yang Berhormat,
Kerajaan Malaysia telah melaksanakan moratorium pengambilan pekerja asing baharu
sejak pelaksanaan Perintah Kawalan Pergerakan (PKP) pada 18 Mac 2020 bagi
mengekang penularan pandemik COVID-19 dan variant of concern (VOC) terutamanya
dari negara-negara berisiko tinggi yang merangkumi negara sumber seperti Indonesia,
India dan Bangladesh. Bagi mengimbangi keadaan ini, kerajaan telah melaksanakan
Pelan Rekaliberasi Pendatang Asing Tanpa Izin (PATI) yang membolehkan majikan untuk
mengambil PATI di negara ini bekerja secara sah melalui program Rekaliberasi Tenaga
Kerja.

Walau bagaimanapun pada 7 April 2021, kerajaan telah memberikan kebenaran
kepada 32,000 pekerja asing baharu bagi mengisi kekosongan yang ada dalam sektor
perladangan. Penyelarasan inisiatif ini telah pun diterajui oleh Kementerian Sumber
Manusia (KSM) dengan penglibatan semua agensi berkaitan bagi memastikan
pengambilan baharu berjalan lancar. Manakala, isu pembukaan sempadan negara bagi
tujuan kemasukan pekerja asing baharu adalah tertakluk kepada keputusan Majlis
Keselamatan Negara dan Kementerian Kesihatan Malaysia berdasarkan penilaian situasi
pandemik COVID-19 daripada semasa ke semasa.

Yang Berhormat Beruas pula bertanyakan berkenaan kesediaan Kementerian
Dalam Negeri dalam meneliti semula syarat-syarat Pelan Rekaliberasi.
