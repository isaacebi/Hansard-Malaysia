DR.22.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Rabu, 22 September 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Seri Haji Ahmad bin Haji Maslan [Pontian] minta Menteri Perdagangan
Dalam Negeri dan Hal Ehwal Pengguna menyatakan, langkah-langkah mengatasi serta
jumlah kes pelanggaran status makanan serta produk halal sama ada import dari luar
negara atau keluaran dalam negara. Nyatakan prosedur untuk mendapatkan sijil halal dan
jawapan kepada tuduhan prosesnya mengambil masa yang lama.

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Bismillahi Rahmani Rahim. Assalamualaikum warahmatullahi
wabarakatuh. Tuan Yang di-Pertua, terima kasih Yang Berhormat Pontian. Saya mulakan
jawapan saya dengan sepotong ayat al-Quran... [Membaca sepotong ayat al-Quran]

Tuan Yang di-Pertua, kementerian sentiasa bekerjasama dengan Jabatan
Kemajuan Islam Malaysia (JAKIM) dan Majlis Agama Islam Negeri dalam usaha
menguatkuasakan isu-isu yang berkaitan dengan halal, yang mana _ berdasarkan
perundangan di bawah Akta Perihal Dagangan 2011 yang terkandung di dalamnya perihal
dagangan iaitu Takrif Halal 2011 dan Perihal Dagangan (Perakuan dan Penandaan Halal)
2011.

Apa yang kita lakukan di bawah akta-akta ini ialah pemeriksaan penggunaan logo
halal, sama ada ia tulen atau tidak dan berkaitan dengan produk halal itu sendiri yang
mana sijil halal ini dikeluarkan oleh JAKIM. Kita cuma menguatkuasakan penggunaan dan
penandaan logo halal sahaja dan kerjasama tersebut kita lakukan secara berkala bersama
dengan JAKIM dengan mengadakan kesedaran halal kepada pengguna dan pelajar-
pelajar dalam program-program anjuran kementerian dan agensi-agensi lain.

Kedua-dua juga mempengerusikan mesyuarat jawatankuasa penyelaras
perundangan dan penggunaan halal di peringkat kementerian yang telah diadakan pada
tahun iaitu pada Mac 2021 secara hibrid. Di samping itu kita menjalankan pemeriksaan
secara berkala di tempat-tempat penyembelihan, kilang memproses dan premis-premis
makanan.

Berkaitan dengan soalan berapakah nilai rampasan yang telah kita lakukan,
setakat Ogos 2021 kita telah mengendalikan sebanyak 228 kes dan nilai rampasannya
bernilai ‘RM11.616040’ juta. Terima kasih Tuan Yang di-Pertua.

Datuk Seri Haji Ahmad bin Haji Maslan [Pontian]: Tuan Yang di-Pertua,
tindakan bersepadu saya kira bukan hanya di KPDNHEP dengan JAKIM tapi ada lagi dua
buah jabatan iaitu Bahagian Keselamatan dan Kualiti Makanan Kementerian Kesihatan.
Satu lagi ialah Jabatan Kuarantin Pemeriksaan Malaysia (MAQIS) Kementerian Pertanian.
Setakat mana tindakan yang dibuat dengan jabatan itu. Satu lagi ialah kita dihebohkan
dengan kartel daging import tidak halal, pakatan jahat 36 orang pengarah syarikat import.
Apakah jadi dengan kartel itu? Bagaimana tentang produk lain yang akhir seperti vaksin,
