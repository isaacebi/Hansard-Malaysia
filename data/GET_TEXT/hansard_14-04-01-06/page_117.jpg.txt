DR.22.09.2021 107

Dato Sri Alexander Nanta Linggi: ...Kerajaan Perikatan Nasional juga telah
meluluskan kebenaran supaya...

Tuan Yang di-Pertua: Shhh...

Dato Sri Alexander Nanta Linggi: ...Supaya SEDC Energy Sdn. Bhd. menjadi
syarikat minyak baharu setanding jenama-jenama pengeluaran minyak yang lain. Saya
berterima kasih kepada mantan Perdana Menteri, Tan Sri Dato’ Haji Muhyiddin bin Haji
Mohd Yassin yang merealisasikan hasrat dan impian negeri Sarawak. Yang Berhormat
Tan Sri juga turut memberikan kebenaran kepada SEDC Energy Sdn. Bhd. untuk menjual
petrol, diesel dan produk petroleum yang lain secara downstream dan bertindak sebagai
syarikat minyak full pledge di bawah jenama sendiri. SEDC merupakan entiti pelaburan
milik Kerajaan Negeri Sarawak dan KPDNHEP lah yang mengeluarkan surat kebenaran
itu.

Tuan Oscar Ling Chai Yew [Sibu]: Tuan Yang di-Pertua, saya ada pertanyaan.

Dato Sri Alexander Nanta Linggi: Yang Amat Berhormat Perdana Menteri
Kesembilan...

Tuan Oscar Ling Chai Yew [Sibu]: Tuan Yang di-Pertua, saya ada pertanyaan.

Dato Sri Alexander Nanta Linggi: ...Dato' Sri Ismail Sabri bin Yaakob turut
merestui agar Kerajaan Negeri Sarawak terus bergiat lebih aktif dalam industri minyak dan
gas melalui pengecualian pemakaian PDA 1974 dan CSA 1961...

Tuan Oscar Ling Chai Yew [Sibu]: Tuan Yang di-Pertua, saya hendak tanya
adakah minyak, gas di Sarawak adalah lebih murah di bawah usaha ini.

Dato Sri Alexander Nanta Linggi: ...Bagi aktiviti pengawal seliaan...

Tuan Yang di-Pertua: Yang Berhormat Sibu, tolonglah. Di kuorum sikit. Ini masa
Menteri menjawab. Ini masa menteri menjawab. Berani tanya, berani dengar jawapan.
Silakan.

Dato Sri Alexander Nanta Linggi: Terima kasih Tuan Yang di-Pertua, tegur dia
orang. Tuan Yang di-Pertua yang saya hendak sambung ini ya.

Dengan tadbir urus gas petroleum cecair LPG di Sarawak ya. Malah Yang Amat
Perdana Menteri turut memberikan komitmen yang padu untuk meneruskan rundingan
MA63 yang sedang berjalan. Terima kasih lah Yang Amat Berhormat Perdana Menteri
Kesembilan, Dato’ Sri Ismail Sabri bin Yaakob.

Ketiga, pencapaian, pengiktirafan yang begitu bermakna yang diluluskan oleh
Kerajaan Perikatan Nasional untuk menggerakkan sektor ekonomi negeri Sarawak
supaya terus mampan dan progresif melalui pembayaran cukai jualan negeri (SST)
sebanyak lima peratus yang dikenakan kepada eksport produk petroleum dari Sarawak
seiring dengan peruntukan Ordinan Cukai Jualan Negeri Sarawak 1998.

Kelulusan ini membolehkan Kerajaan Negeri Sarawak menikmati manfaat lebih
dari RM3 bilion satu tahun.

01850

Kerajaan Persekutuan hari ini turut komited untuk merundingkan perkara lain
berkaitan dengan isu-isu pembangunan sektor ekonomi di Sarawak.

Tuan Yang di-Pertua, janganlah kita mereka-reka cerita tanpa kita berusaha untuk
mencari kebenaran. “Kayu yang bengkok bayang pun bengkok’”. Sekali kita berbohong
sampai bila pun tidak akan percaya. Sudah-sudah lah kita berpolitik, marilah kita bersama
sebagai Keluarga Malaysia memberikan tumpuan sepenuhnya bagi membangunkan
ekonomi negara tercinta serta mencari jalan keluar daripada kemelut COVID-19 yang
masih belum selesai.

Tuan Yang di-Pertua, berhubung dengan isu kenaikan harga ayam serta
beberapa harga barangan keperluan pengguna yang lain yang dibangkitkan oleh Yang
Berhormat Port Dickson, Yang Berhormat Pokok Sena, Yang Berhormat Pasir Mas dan
ramai lagi Yang Berhormat yang membangkitkan isu yang sama.
