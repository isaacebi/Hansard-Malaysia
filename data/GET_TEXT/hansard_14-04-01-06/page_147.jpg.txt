DR.22.09.2021 137

hendak dapatkan sedikit penjelasan daripada Yang Berhormat. Apa penglibatan
Kementerian Sumber Manusia dalam latihan di universiti?

Datuk Seri M. Saravanan: Tuan Yang di-Pertua, pelbagai latihan khususnya
kepada — seperti mana saya sebut sebelum ini program reskilling and upskilling dan cross-
skilling. Walaupun kita lihat ada juga graduan-graduan yang telah menerima ijazah dalam
bidang yang tertentu dengan keadaan perubahan sekarang kita memberi latihan
kemahiran tambahan untuk memastikan mereka become competitive.

Tuan Yang di-Pertua, Yang Berhormat Port Dickson menyebut kadar
pengangguran masih meningkat tinggi walaupun dengan perlahan terutamanya dalam
kalangan siswazah muda. Dalam mendepani situasi pengangguran termasuk dalam
kalangan siswazah, kerajaan memperkenalkan Program Perantisan yang membuka
peluang kajian bagi golongan graduan melalui latihan peningkatan kemahiran dan
kemahiran semula.

Jumlah perantis yang telah menjalani perantisan adalah seramai 44,843 orang
setakat ini. Kementerian Sumber Manusia melalui PERKESO turut bekerjasama dengan
Kementerian Pengajian Tinggi. Ini hendak jawapan soalan Yang Berhormat tadi.
Kementerian Sumber Manusia melalui PERKESO turut bekerjasama dengan Kementerian
Pengajian Tinggi dan Kementerian Belia dan Sukan untuk melaksanakan program-
program penempatan pekerjaan dengan menganjurkan aktiviti temu duga termasuk
kepada golongan siswazah.

Tuan Yang di-Pertua, Yang Berhormat Semporna pula menyentuh mengenai
padanan pekerjaan dan penciptaan peluang pekerjaan baharu supaya_ untuk
mengurangkan kadar pengangguran rakyat Malaysia. Kerajaan telah meluaskan Elaun
Mencari Pekerjaan yang turut meliputi golongan tidak mencarum dengan PERKESO
termasuklah graduan baharu. Lepasan sekolah dan pekerja sektor yang tidak formal.

Pencari kerja yang belum mendaftar atau mencarum dengan PERKESO boleh
berdaftar di portal MYFutureJobs dan menghadiri sekurang-kurangnya tiga temu duga
terbuka sama ada secara fizikal atau secara dalam talian bagi tempoh dua bulan. Insentif
Elaun Mencari Pekerjaan yang akan diberikan kepada — adalah sebanyak RM300 sebulan
sekiranya pencari kerja kembali bekerja atau mendapat pekerjaan melalui portal
MYFutureJobs insentif sebanyak RM400 akan turut diterima.

Selain itu, Sistem Insurans Pekerjaan (SIP) di bawah PERKESO juga...
Tuan M. Kulasegaran [Ipoh Barat]: Yang Berhormat...

Datuk Seri M. Saravanan: ...menyediakan program peningkatan modal insan dan
kebolehpasaran pekerja seperti khidmat kaunseling kerjaya, profil kemahiran, penulisan
resume, latihan temu duga, kemahiran bahasa dan penyampaian serta seminar
pekerjaan.

Dengan inisiatif-inisiatif ini, kebolehpasaran mereka dapat ditingkatkan dan
peluang memasuki pasaran kerja lebih luas. Kementerian melalui Pembangunan Sumber
Manusia Berhad untuk melancarkan inisiatif Penjana HRD Corp bagi menyokong agenda
kerajaan untuk memulihkan semula ekonomi negara.

Sebanyak lima skim telah diperkenalkan yang terdiri daripada place & train, B40
Development, SME Development, Industrial Revolution 4.0 dan Gerak Insan Gemilang
(gig). Skim-skim ini diwujudkan dengan tujuan untuk membantu rakyat mendapat
pekerjaan. Pekerja sendiri dan menambah serta meningkatkan kemahiran mereka.
Setakat 20 Ogos 2021, Pembangunan Sumber Manusia Berhad telah meluluskan
sebanyak 85,527 pelatih bagi mengikuti skim-skim yang melibatkan penempatan
pekerjaan dan pekerjaan sendiri.

Selain daripada itu, Pembangunan Sumber Manusia Berhad juga menubuhkan
HRD Corp Placement Center yang berperanan sebagai platform untuk memadankan
pekerja dengan peluang pekerjaan yang tersedia ada oleh majikan. Setakat Ogos 2021,
sebanyak 35,820 peluang pekerjaan tersedia melalui HRD Corp Placement Centre dan
lebih 4,000 pekerja berjaya ditempatkan melalui insentif ini.
