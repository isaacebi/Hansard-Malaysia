130 DR.22.09.2021

Seterusnya Yang Berhormat, saya juga ingin menjawab Yang Berhormat Kota
Raja mencadangkan kerajaan mesti membayar gaji penuh kepada salah seorang ibu atau
bapa anak OKU. Ini yang dicadangkan oleh Yang Berhormat Kota Raja. Suka saya
memaklumkan bahawa bantuan kewangan bulanan, cash transfer dengan izin yang
dilaksanakan oleh Jabatan Kebajikan Masyarakat merupakan bantuan secara bersasar
yang mana setiap kategori penerima adalah mengikut syarat kelayakan dan kriteria yang
ditetapkan.

Permohonan bantuan boleh dibuat dengan mudah dan sejak bermulanya
pandemik pada Mac 2020, kaedah ini lebih dipermudahkan melalui pengisian satu muka
surat borang sama ada secara kaedah atas talian atau hadir ke mana-mana Pejabat
Kebajikan Masyarakat Daerah (PKMD) di seluruh negara. Rujukan pemimpin tempatan,
panggilan Talian Kasih ataupun penyaluran maklumat-melalui media sosial rasmi
kementerian.

Proses verifikasi atau siasatan dalam tempoh pandemik COVID-19 juga telah
dipermudahkan yang mana pemohon juga boleh ditemu bual melalui telefon dan salinan
dokumen sekiranya diperlukan boleh dikemukakan kemudian. Berdasarkan kepada
rujukan kes yang diberikan, tiga skim bantuan boleh dipertimbangkan bergantung kepada
laporan verifikasi atau siasatan seperti berikut.

Pertama sekiranya pendapatan keluarga di bawah garis kemiskinan, bantuan
kanak-kanak boleh dipertimbangkan iaitu sebanyak RM200 bagi kanak-kanak berusia
tujuh tahun dan RM150 bagi kanak-kanak yang berusia tujuh tahun hingga 18 tahun.
Anak-anak OKU sekiranya dalam keadaan terlantar boleh dipertimbangkan bantuan OKU
pesakit kronik terlantar dengan kadar RM500 sebulan. Ini kenaikan-kenaikan yang telah
kita naikkan bermula daripada Januari 2021.

Sekiranya anak OKU tidak berupaya bekerja boleh dipertimbangkan sebanyak
RM300 sebulan. Malah saya juga ingin memaklumkan kepada Dewan yang mulia ini atas
dasar keprihatinan kerajaan terhadap rakyat yang memerlukan, tahun ini kadar bantuan
pesakit terlantar telah dinaikkan daripada RM350 kepada RM500. Bantuan OKU tidak
bekerja telah dinaikkan daripada RM250 kepada RM300 dan bantuan elaun pekerja OKU
juga turut dinaikkan daripada RM400 kepada RM450. Sehingga Ogos 2021, bantuan ini
telah memberi manfaat kepada 202,029 orang OKU dengan peruntukan sebanyak RM639
juta.

Tuan Karupaiya a/l Mutusami [Padang Serai]: Yang Berhormat Menteri,
tambah sedikit.

Datuk Seri Rina binti Mohd Harun: Siapa?

Timbalan Yang di-Pertua [Dato’ Mohd Rashid Hasnon]: Yang Berhormat
Padang Serai.

Tuan Karupaiya a/l Mutusami [Padang Serai]: Padang Serai.
Datuk Seri Rina binti Mohd Harun: Ya Yang Berhormat Padang Serai.

Tuan Karupaiya a/l Mutusami [Padang Serai]: Terima kasih Yang Berhormat
Menteri. Baru-baru ini saya dapat aduan ataupun kompelin daripada orang awam
mengatakan ramai warga emas diberhentikan bayaran kebajikan. So, saya harap Yang
Berhormat Menteri ambil perhatian. Oleh sebab ini masa COVID-19 dan kadang-kadang
ada mereka pindah rumah ataupun tidak duduk tempat apabila surat sampai mereka tidak
sempat hendak renew balik maka bayaran mereka kena potong dan sebagainya.

So, mereka ini rasa susah kalau tidak dapat duit untuk hidup selesa. Terima kasih
Yang Berhormat Menteri. Saya rasa seorang pegawai sahaja yang buat kerja itu dekat
kawasan saya. Tolong check. Lain pegawai semua okey. Tengok setiap kali batalkan itu
pegawai sahaja.

Timbalan Yang di-Pertua [Dato’ Mohd Rashid Hasnon]: Baik terima kasih
Yang Berhormat Padang Serai. Terima kasih.

Tuan Karupaiya a/l Mutusami [Padang Serai]: Terima kasih Yang Berhormat
Menteri.
