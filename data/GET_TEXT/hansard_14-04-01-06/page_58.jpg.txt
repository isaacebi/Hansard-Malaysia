48 DR.22.09.2021

Datuk Mohd Azis bin Jamman [Sepanggar]: Ingin mohon penjelasan
berkenaan dengan Pan Borneo. Sepanggar, Sepanggar.

Tuan Yang di-Pertua: Yang Berhormat Sepanggar.

Dato’ Sri Haji Fadillah bin Yusof: Yang Berhormat Sepanggar, tunggu dulu. Biar
saya selesaikan Yang Berhormat Papar dulu. Untuk makluman Ahli Yang Berhormat,
Kementerian Kerja Raya Malaysia sentiasa gigih melaksanakan projek pembangunan dan
penyelenggaraan Jalan Persekutuan selaras dengan dukungan Dasar Wawasan
Kemakmuran Bersama 2030 bagi semua negeri di negara ini termasuk negeri Sabah dan
tidak terkecuali di kawasan Parlimen Papar. Beberapa projek pembinaan jalan raya telah
dilaksanakan oleh Kementerian Kerja Raya Malaysia di kawasan Parlimen Papar dan
telah siap pelaksanaannya dan telah dibuka untuk kegunaan penduduk setempat.

Pertamanya, projek menaik taraf Jalan Donggongon ke Simpang Jalan Papar-
Spur, Pakej 1 yang telah siap pada 30 Jun 2017. Kedua, projek menaik taraf Jalan Papar
ke Persimpangan Bulatan Benoni yang telah siap pada 26 Jun 2018. Manakala satu lagi
projek masih dalam pelaksanaan di kawasan Parlimen Papar iaitu projek menaik taraf
Jalan Donggongon ke Simpang Papar Spur Pakej 2 dan 3 yang melibatkan projek
pelebaran jalan daripada dua- lorong dua hala kepada empat lorong- dua hala bagi
mengatasi masalah, kesesakan lalu lintas, meningkatkan keselamatan pengguna jalan
raya dan memberi kemudahan akses ke kampung-kampung di sepanjang laluan tersebut.

Projek ini dijangka siap sepenuhnya pada bulan April 2022. Selain itu, pembinaan
Lebuhraya Pan Borneo Sabah di Pakej Kerja Nombor 4, yang merupakan jajaran lebuh
raya tanpa tol dan sedang dalam pembinaan akan menghubungkan Bandar Papar hingga
ke Bongawan serta dilaksanakan menggunakan teknologi pembinaan jalan yang terkini.
Kesemua projek yang disebutkan dilaksanakan dengan kerjasama Kementerian Kerja
Raya Negeri Sabah melalui Jabatan Kerja Raya Sabah.

Untuk makluman Ahli Yang Berhormat juga, Kementerian Kerja Raya telah
mengangkat permohonan pada agensi pusat bagi projek membina jalan pintas Kawang-
Beringgis, Papar dalam senarai keutamaan kementerian untuk Rolling Plan Kedua,
Rancangan Malaysia Kedua Belas. Kelulusan bagi cadangan projek tersebut adalah
tertakluk kepada pertimbangan agensi pusat.

Yang Berhormat Papar juga telah membangkitkan penyelenggaraan jalan-jalan
penghubung ke kampung-kampung yang mengalami kerosakan dan telah menyukarkan
rakyat di kawasan Parlimen Papar. Perkara ini adalah di bawah bidang kuasa Kerajaan
Negeri Sabah dan permasalahan ini akan disalurkan untuk tindakan Kerajaan Negeri
Sabah.

Tuan Yang di-Pertua, untuk makluman Ahli Yang Berhormat, penyelenggaraan
Jalan Persekutuan di Bahagian Papar iaitu Jalan Kota Kinabalu-Sindumin yang
diselenggarakan oleh syarikat konsesi adalah sepanjang 14.4 kilometer bermula dari
Kampung Andus, Papar sehingga ke Kampung Mandahan, Papar, berhampiran Sekolah
Menengah Bongawan 2, Papar.

Manakala sepanjang 41.87 kilometer pula dinaik taraf di bawah Projek Lebuhraya
Pan Borneo Sabah sejak tahun 2016 lagi secara berperingkat. Kementerian ini telah
melaksanakan penyelenggaraan rutin di Bahagian Papar dengan peruntukan bernilai
RM0.5 juta setahun dan peruntukan bagi penyelenggaraan bekalan pavement dan bukan
pavement dari tahun 2018 hingga 2020 adalah bernilai RM5 juta.

Untuk makluman Ahli Yang Berhormat, berkenaan dengan penggunaan teknologi
yang digunakan oleh Kementerian Kerja Raya, Jabatan Kerja Raya Malaysia merupakan
agensi pelaksana bagi pembinaan Jalan Persekutuan. Sentiasa mengikuti perkembangan
teknologi bagi industri pembinaan jalan serta merintis penggunaan aplikasi teknologi baru
bagi pembinaan Jalan Persekutuan seperti penggunaan crumb rubber modified asphalt,
super fiber mix dan juga konkrit berdasarkan penggunaan dan jenis kenderaan yang
melalui jalan tersebut.

Datuk Mohd Azis bin Jamman [Sepanggar]: Yang Berhormat Menteri.
