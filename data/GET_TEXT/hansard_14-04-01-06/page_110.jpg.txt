100 DR.22.09.2021

Berhormat Jerantut. Ahli-ahli Yang Berhormat, semasa sesi perbahasan tersebut, banyak
dibangkitkan tentang rekod pendaftaran dan sebagainya.

Saya nak maklumkan rekod pendaftaran seorang individu adalah bermula dengan
pendaftaran kelahiran yang mendaftarkan maklumat kanak-kanak seperti nama, jantina
dan agama. Pendaftaran dan pengekodan butiran agama dan catatan agama Islam di
hadapan kad pengenalan dilaksanakan oleh Jabatan Pendaftaran Negara selaras dengan
Peraturan 4(cc) dan Jadual Pertama, Peraturan 5(2) Peraturan-peraturan Pendaftaran
Negara 1990.

Untuk makluman Yang Berhormat, proses pertukaran nama dan pertukaran
maklumat dalam daftar kad pengenalan adalah tertakluk di bawah Peraturan 14. Oleh
yang demikian, penama boleh membuat permohonan pindaan atau pembetulan maklumat
di pejabat Jabatan Pendaftaran Negara yang berhampiran dan melengkapkan borang
permohonan JPN.KP16, disertakan dokumen sokongan seperti berikut:

(i) surat akuan berkanun;

(ii) perintah Mahkamah Syariah atau pengesahan Majlis Agama
Islam atau Jabatan Agama Islam;

(iii) sijil baptisma atau surat pengesahan memeluk selain daripada
agama Islam; dan

(iv) lain-lain dokumen  sokongan yang boleh menyokong
permohonan.

01820

Berkenaan kes yang dibangkitkan oleh Yang Berhormat Beruas tentang sekiranya
seorang itu dilahirkan daripada keturunan ibu dan bapanya adalah kaum selain daripada
Melayu, anak itu boleh dinamakan mengikut nama keturunan. Walau bagaimanapun,
dalam sijil kelahiran anak yang lahir beragama Islam perlu dicatatkan di kad pengenalan
kerana ia melibatkan isu-isu di bawah Mahkamah Syariah termasuk membabitkan hidup,
mati dan perkahwinan.

Walau bagaimanapun, tentang seorang yang mengaku untuk tidak lagi beragama
Islam, ini adalah di luar bidang kuasa Jabatan Pendaftaran Negara sepertimana
keputusan dalam kes Lina Joy lawan Ketua Pengarah Pendaftaran Negara, ini isu
Mahkamah Syariah.

Berkenaan isu yang dibangkitkan oleh Yang Berhormat Padang Serai dan Yang
Berhormat Jerantut pula, berkenaan pendaftaran lewat kelahiran. Jabatan Pendaftaran
Negara melalui KDN sentiasa mengkaji dari semasa ke semasa penambahbaikan yang
boleh dilaksanakan bagi membantu memudahkan urusan pendaftaran kelahiran mengikut
Akta Pendaftaran Kelahiran dan Kematian 1957 bagi Semenanjung Malaysia, Ordinan
Pendaftaran Kelahiran dan Kematian Sabah bagi negeri Sabah dan Ordinan Pendaftaran
Kelahiran dan Kematian Sarawak bagi negeri Sarawak untuk memperuntukkan bahawa
setiap kelahiran di Malaysia hendaklah didaftarkan. Jadi...

Tuan Sanisvara Nethaji Rayer a/l Rajaji [Jelutong]: Yang Berhormat.

Dato’ Seri Hamzah bin Zainudin: Tidak payah tanya, nanti saya hendak jelaskan
tentang yang paling mustahak ini, yang semua hendak dengar. Saya rasa yang lain-lain
mungkin saya jawab secara bertulis. Cuma saya hendak jawab tentang isu...

Tuan Sanisvara Nethaji Rayer a/l Rajaji [Jelutong]: Sedikit, sedikit sahaja,
Yang Berhormat. Saya tidak berpeluang untuk respons.

Dato’ Seri Hamzah bin Zainudin: Isu yang telah pun dibangkitkan oleh Yang
Berhormat Port Dickson, Yang Berhormat Beaufort, Yang Berhormat Pulai, Yang
Berhormat Padang Rengas, Yang Berhormat Kuala Langat, Yang Berhormat Petaling
Jaya, Yang Berhormat Libaran, Yang Berhormat Sungai Buloh dan sudah tentu Yang
Berhormat Bukit Gelugor.

Tuan Ramkarpal Singh a/l Karpal Singh [Bukit Gelugor]: Ya, terima kasih.
