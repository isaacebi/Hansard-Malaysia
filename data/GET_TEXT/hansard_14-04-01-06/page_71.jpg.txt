DR.22.09.2021 61

topik berikutnya iaitu pelaksanaan PdPR dan langkah menangani keciciran murid. Saya
rasa ini berkaitan dengan apa yang akan ditanyakan oleh Yang Berhormat Muar.

Ahli Yang Berhormat Cameron Highlands, Yang Berhormat Kuala Krai, Yang
Berhormat Kulim Bandar Baharu, Yang Berhormat Lubok Antu, Yang Berhormat Papar,
Yang Berhormat Pasir Mas, Yang Berhormat Simpang Renggam dan Yang Berhormat
Tampin menyentuh tentang pelaksanaan PdPR dan pendekatan yang dilaksanakan KPM
untuk menangani keciciran murid.

Apabila kita bercakap tentang keciciran murid, sedikit saya sentuh. Sebelum ini,
selama ini kita bercakap keciciran murid dalam konteks keciciran mereka daripada sistem
persekolahan. Maknanya dia masuk sistem persekolahan tetapi dia keluar sebelum tamat
sistem persekolahan. Itu adalah definisi yang biasa digunakan.

Namun begitu, ketika ini apabila kita menghadapi pandemik untuk tempoh dua
tahun yang lepas, kementerian juga melihat tentang keciciran murid ini dalam konteks
keciciran mereka dalam pembelajaran. Jadi dua keadaan berbeza. Kalau dahulu kita
sebut definisi keciciran murid, berapa ramai masuk sistem, berapa ramai yang tamat,
itulah ratio atau kadar keciciran. Akan tetapi pada hari ini mengambil kira situasi semasa,
kita mengambil pendekatan yang lebih menyeluruh melihat keciciran dalam konteks
pembelajaran juga.

Bagi memastikan tiada murid tercicir dalam pembelajaran, semasa penutupan
sesi persekolahan bersemuka, KPM telah melaksanakan PdPR. PdPR dilaksanakan
melalui tiga pendekatan iaitu secara dalam talian atau online, luar talian ataupun offline
dan secara off-site mengikut kesesuaian guru dan murid.

KPM menyedari bahawa pelaksanaan PdPR berhadapan dengan pelbagai
cabaran dan kekangan di peringkat awal. Namun demikian, intervensi yang dilaksanakan
oleh KPM telah membantu murid mengikuti PAPR dengan lebih baik. KPM akan terus
menambah baik pelaksanaan PdPR bagi memastikan keberkesanannya dapat
ditingkatkan dari semasa ke semasa.

Dalam usaha untuk memastikan murid mendapat pengetahuan, kemahiran dan
nilai yang diperlukan bagi kelangsungan pembelajaran, KPM telah melaksanakan
penjajaran kurikulum mata pelajaran. Penjajaran ini difokuskan kepada Kandungan Asas
(KA) supaya murid dapat disediakan untuk pembelajaran peringkat seterusnya.
Kandungan Tambahan dan Kandungan Pelengkap pula boleh dilaksanakan mengikut
keupayaan murid. Bagi memperkasakan pelaksanaan kurikulum tersebut, KPM turut
memperkenalkan Program Pemerkasaan Pelaksanaan Kurikulum (KPMPerkasaKU).

Program KPMPerkasaKU dirangka dengan tujuan memastikan pembelajaran
pemulihan bagi murid yang belum menguasai literasi dan numerasi. Di samping itu juga,
program ini menyediakan pelbagai sokongan bagi mengukuh dan memperkayakan
penguasaan kandungan mata pelajaran.

Bagi mengenal pasti tahap penguasaan murid, Pentaksiran Bilik Darjah (PBD)
dilaksanakan secara berterusan dalam tempoh PdP dan PdPR. Bagi memantau
penyertaan murid dalam PdPR, KPM telah membangunkan Sistem Pelaporan Pengajaran
dan Pembelajaran Di Rumah (SPdPR). Sistem ini membolehkan penyertaan murid
dipantau secara real time. Hal ini membolehkan pihak sekolah melaksanakan intervensi
yang bersesuaian bagi memastikan keterlibatan murid adalah secara optimum.

Data pelaporan bermula 20 Januari hingga 30 Ogos 2021 menunjukkan peratus
murid yang mengikuti PAPR meningkat. Penglibatan murid sekolah rendah meningkat
sebanyak 12.1 peratus iaitu daripada 87.1 peratus kepada 99.2 peratus. Penglibatan
murid sekolah menengah pula meningkat sebanyak 19.3 peratus iaitu daripada 78.0
peratus kepada 97.3 peratus.

Ingin saya menjelaskan tentang penglibatan, tentang measurement ataupun
kiraan berkaitan dengan penglibatan ini.

Tuan Ahmad Tarmizi bin Sulaiman [Sik]: Yang Berhormat Menteri, Sik
memohon sedikit penjelasan. Sik di belakang ini.
