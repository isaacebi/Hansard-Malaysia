98 DR.22.09.2021

Dato’ Seri Hamzah bin Zainudin: Terima kasih Yang Berhormat. Saya akan
ambil maklum tentang cadangan Yang Berhormat. Saya tahu ramai yang mencadangkan
supaya perkara ini dilakukan. Walau bagaimanapun, biar kita buat sedikit penyiasatan
sebelum kita mengambil keputusan yang seterusnya. Bagi Yang Berhormat Sungai
Petari...

Puan Maria Chin binti Abdullah [Petaling Jaya]: Yang Berhormat Menteri,
boleh saya bertanya soalan?

Dato’ Seri Hamzah bin Zainudin: ...Telah bertanyakan mengenai tatacara
pengendalian sekatan jalan raya sepanjang Perintah Kawalan Pergerakan (PKP)
dilaksanakan di negara ini. Untuk makluman Ahli-ahli Yang Berhormat, sepanjang
pelaksanaan Ops COVID-19, sekatan jalan raya merupakan salah satu kaedah yang
dijalankan bagi membendung penularan wabak COVID-19 dan penumpuan SJR yang
diadakan adalah untuk memeriksa kebenaran pergerakan merentas daerah atau negeri.

Walau bagaimanapun, dalam keadaan tertentu seperti waktu puncak dan semasa
laluan trafik sesak, PDRM menggunakan budi bicara dan menjalankan pemeriksaan ke
atas kenderaan-kenderaan. Untuk makluman Yang Berhormat, jumlah kenderaan yang
diperiksa di SJR di seluruh negara termasuk negeri Sabah dan Sarawak kadang-kadang
menghampiri 300,000 setiap hari.

Yang Berhormat Segambut pula ada membangkitkan cadangan untuk membuat
pelantikan semula secara kontrak pesara polis bagi menambah tenaga pekerja Bahagian
Siasatan Seksual, Penderaan dan Kanak-kanak (D11). Untuk makluman Yang Berhormat
Segambut dan Ahli-ahli Yang Berhormat, akhir-akhir ini PDRM mendapati isu ini berlaku
berleluasa. Maka PDRM telah membincangkan isu ini beberapa bulan yang lalu bersama
dengan saya sendiri dan juga KSU, bukan sahaja untuk mengukuhkan lagi jawatan D11,
bahkan meningkatkan kapasiti dan juga keupayaan prasarana berteknologi tinggi dengan
secepat mungkin.

Yang Berhormat Jelutong pula telah membangkitkan isu berkenaan status
siasatan kes kematian tahanan dalam lokap polis, termasuk kes kematian arwah Adib.
Untuk makluman Ahli-ahli Yang Berhormat, merujuk kepada kes A. Ganapathy, siasatan
telah selesai dan telah dirujuk ke Pejabat Pengarah Pendakwaan Negeri Selangor dengan
cadangan inkues. Pada 12 Julai 2021, keputusan untuk mengadakan inkues telah
diterima. Susulan itu, PDRM telah mendaftar permohonan inkues di Mahkamah Koroner
Shah Alam pada 30 Ogos 2021.

Bagi kes S. Sivabalan, Surendran Shanker dan kes Umar Faruq Abdullah pula,
siasatan masih diteruskan dan akan dirujuk kepada Peguam Negara untuk arahan
selanjutnya.

Tuan Syed Saddiq bin Syed Abdul Rahman [Muar]: Izin laluan...

Dato’ Seri Hamzah bin Zainudin: Bagi menambah baik pengurusan lokap PDRM
di seluruh negara, KDN dalam sedang proses untuk menambah baik pemeriksaan
kesihatan di kalangan tahanan melalui pelantikan panel klinik swasta. Dengan kaedah ini
dengan pemeriksaan tahap kesihatan tahanan dapat dibuat dengan segera sebelum
tahanan dimasukkan ke dalam lokap. Inilah penambah baikkan yang kita telah lakukan.

Kementerian amat bersimpati ke atas kejadian yang berlaku terhadap arwah Adib.
Insiden tersebut bermula apabila berlaku rusuhan di kawasan Kuil Sri Maha Mariamman,
Seafield. Berdasarkan keputusan inkues, pihak polis telah menjalankan siasatan lanjut
untuk mengenal pasti pelaku jenayah yang dinyatakan dalam inkues tersebut. Maka untuk
makluman Yang Berhormat sekalian, seramai 18 orang tertuduh telah dituduh di bawah
seksyen 148 Kanun Keseksaan yang merusuh dan perbicaraan masih berjalan sehingga
23 September esok hari.

Dua tertuduh juga telah dituduh di bawah seksyen 427 iaitu khianat dan telah
dikenakan hukuman denda sebanyak RM7,000 ringgit setiap seorang. PDRM juga telah
merujuk kepada Jabatan Peguam Negara berhubung 12 suspek yang turut ditahan
berkaitan kes ini untuk arahan selanjutnya.
