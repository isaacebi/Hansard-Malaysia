DR.22.09.2021 131

Datuk Seri Rina binti Mohd Harun: Terima kasih Yang Berhormat Padang Serai.
Kita akan mengambil maklum dan siasatan akan dibuat. Ya kalau ada problem itu
maklumkan. Mungkin ada kes, perkara-perkara begini yang terjadi. Jadi minta
dimaklumkan. Tidak perlu hendak tunggu kita bermesyuarat di Dewan ini. Boleh terus
hubungi saya juga kerana ini apabila melibatkan isu rakyat, kita tidak mengira sesiapa.
Kita tidak pernah tanya daripada mana. Asalkan mereka memerlukan, insya-Allah kita
akan bantu. Seterusnya Tuan Yang di-Pertua, Yang Berhormat Kuala Krai...

Timbalan Yang di-Pertua [Dato’ Mohd Rashid Hasnon]: Yang Berhormat
Menteri, Yang Berhormat Menteri ada tiga minit lagi.

Datuk Seri Rina binti Mohd Harun: Okey. Yang Berhormat Kuala Krai yang
membangkitkan beberapa isu berkenaan pembangunan rohani OKU. Inisiatif sukarelawan
OKU, pemantapan ekonomi untuk OKU, dan kenaikan elaun OKU. Kementerian sentiasa
berusaha untuk memperkasakan OKU. Selaras dengan Akta OKU 2008, Pelan Tindakan
Orang Kurang Upaya 2016 sehingga 2022 dan Konvensyen Mengenai Hak Orang Kurang
Upaya. Program yang sedang dilaksanakan oleh kementerian adalah seperti berikut.

Pertama menjalankan bengkel disability equality training secara berkala dan
berterusan kepada semua peringkat masyarakat.

Kedua, kita menyediakan perkhidmatan Job Coach sebagai sokongan kepada
OKU untuk kekal dalam pekerjaan. Sejak Job Coach ini dilaksanakan pada tahun 2010,
seramai 2,857 orang Job Coach telah dilatih dan telah memberi manfaat kepada 1,420
orang OKU telah mendapat pekerjaan. Kementerian juga memberi penghargaan kepada
syarikat-syarikat yang memberikan pekerjaan kepada OKU.

Bagi menghargai dan mengiktiraf sumbangan dan sokongan yang diberikan oleh
para majikan swasta dalam menggaji OKU, kementerian juga telah mengambil inisiatif
mewujudkan Anugerah Majikan Prihatin Swasta sempena Hari Orang Kurang Upaya yang
telah disambut pada 3 Disember setiap tahun. Sebagai contoh, pada tahun 2020
kementerian telah memberi anugerah kepada empat majikan swasta dengan Anugerah
Majikan Prihatin Swasta di mana syarikat-syarikat tersebut telah menepati dua kriteria
utama iaitu menggaji lebih daripada satu peratus OKU dan menggunakan perkhidmatan
Job Coach dalam menggajikan OKU.

Syarikat-syarikat tersebut adalah AEON Corporation Malaysia Berhad, Gerbang
Alaf Resturants Sendirian Berhad, Uniqlo (Malaysia) Sendirian Berhad dan Mydin
Mohamed Holdings Berhad. Inisiatif ini juga akan diteruskan pada tahun 2021. Selain
daripada itu, pihak Majlis Paralimpik Malaysia juga bersetuju agar lebih banyak peluang
diwujudkan untuk membolehkan OKU terlibat dalam sukan termasuk juga esports.

Pihak MPM atau Majlis Paralimpik Malaysia juga sedang mengenal pasti acara
sukan baru yang masih belum diceburi oleh OKU di Malaysia untuk diketengahkan agar
memberi ruang dan peluang kepada OKU.

Seterusnya menjalankan program forum, dialog, kempen kesedaran dan
sebagainya secara menyeluruh di semua peringkat melalui perkongsian pintar termasuk
sekolah.

Seterusnya mempromosikan program kempen mengenai OKU melalui media
masa dan juga media sosial dan juga mengiktiraf sumbangan sukarelawan kepada
pembangunan dan kesejahteraan OKU. Kita juga melibatkan sektor swasta dalam
program pembangunan dan kesejahteraan OKU sebagai sebahagian daripada
tanggungjawab sosial korporat.

Seterusnya mengiktiraf sektor swasta yang aktif dalam menjalankan
tanggungjawab sosial korporat terhadap pembangunan dan kesejahteraan OKU. Melalui
program-program ini dapat melahirkan OKU yang lebih berdikari, berketerampilan di
samping memberi pendedahan tentang isu-isu OKU kepada masyarakat.

Timbalan Yang di-Pertua [Dato’ Mohd Rashid Hasnon]: Masa sudah habis
Yang Berhormat Menteri. Kalau hendak tambah masa sedikit. Yang Berhormat Menteri,
hendak tambah berapa minit lagi?
