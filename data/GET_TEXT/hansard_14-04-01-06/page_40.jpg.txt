30 DR.22.09.2021

#1200

Langkah ini dijangka akan dapat menggalakkan pelaburan daripada segi
pengeluaran EV atau komponennya, sokongan infrastruktur termasuk stesen pengecas
EV, serta meningkatkan permintaan pengguna terhadap penggunaan kenderaan EV.

Tuan Yang di-Pertua, sebelum saya mengakhiri penggulungan ini, ingin saya
ulangi komitmen MITI untuk terus bekerja sedaya upaya bagi menjayakan Pelan
Pemulihan Ekonomi Negara. Di peringkat serantau dan global pula, MITI akan kekal
memainkan peranan yang aktif dalam platform pelbagai hala antarabangsa untuk memacu
ekonomi yang lestari. Kita mendoakan semoga ekonomi negara akan kembali pulih demi
kemakmuran negara dan kesejahteraan keluarga Malaysia. Terima kasih Tuan Yang di-
Pertua.

Tuan Yang di-Pertua: Terima kasih Yang Berhormat Menteri Kanan Kementerian
Perdagangan Antarabangsa dan Industri.

Seterusnya, saya ingin menjemput Yang Berhormat Menteri Kanan Kementerian
Pertahanan, 20 minit Yang Berhormat.

12.04 tgh.

Menteri Kanan Pertahanan [Dato’ Seri Hishammuddin Tun Hussein]:
Bismillahi Rahmani Rahim. Assalamualaikum warahmatullahi wabarakatuh. Tuan Yang
di-Pertua, terima kasih kerana mengizinkan saya mengambil bahagian dalam sesi
penggulungan Titah Diraja di dalam Dewan yang mulia hari ini.

Terlebih dahulu bagi pihak seluruh warga Kementerian Pertahanan dan Angkatan
Tentera Malaysia, saya menjunjung kasih kepada Kebawah Duli Tuanku atas
penghargaan Baginda kepada pasukan keselamatan negara yang telah menumpukan taat
setia, jasa dan pengorbanan demi negara terutamanya pada era COVID-19 ini.
Penghargaan daripada Baginda yang juga merupakan Pemerintah Tertinggi ATM
semestinya menambah lagi semangat dan mengukuhkan tekad anggota-anggota ATM
serta warga awam Kementerian Pertahanan untuk terus menyumbang khidmat demi
tanah air tercinta.

Saya, kepimpinan kanan serta seluruh warga Kementerian Pertahanan dan ATM
akan lakukan yang terbaik demi mempertahankan kedaulatan negara. Pada masa yang
sama saya juga telah meminta Kementerian Pertahanan dan ATM untuk memberikan
tumpuan terhadap usaha negara memerangi wabak COVID-19 kerana inilah cabaran
terbesar yang sedang kita hadapi ketika ini.

Tuan Yang di-Pertua, dalam usaha negara memerangi COVID-19 sejak Mac
2020, ia menjadi satu titik tolak yang besar dalam kamus perjuangan mempertahankan
tanah air. Musuh yang dihadapi bukanlah musuh yang nyata. la tidak dapat dilihat tetapi
telah menggoncang kestabilan, meragut nyawa dan menjejaskan kesejahteraan negara.
Namun, ia tidak sedikit pun melunturkan semangat para anggota ATM dan warga
Kementerian Pertahanan. Untuk pengetahuan Ahli Dewan, semenjak awal pandemik
melanda negara, ATM telah mengatur gerak seramai 4,233 orang anggota kita bagi
melaksanakan pelbagai bentuk pengoperasian demi menangani wabak COVID-19 ini.

Ini termasuklah mengatur gerak Combat Medic Vaccination Team yang telah
membantu KKM melaksanakan 12,842 suntikan vaksin kepada penduduk-penduduk di
kawasan pedalaman, mewujudkan Greater Klang Valley Task Force tentera darat bagi
memperkasakan usaha-usaha di bawah Greater Klang Valley Special Task Force di zon
merah semua hospital Kementerian Kesihatan Malaysia di Lembah Klang, melaksanakan
Program Vaksinasi Pandu Lalu ATM yang telah melakukan suntikan vaksin kepada 44,913
orang penerima, memperkasakan operasi pematuhan dan snap check, 644 orang anggota
ATM berganding bahu bersama beberapa lagi agensi termasuk Polis Diraja Malaysia bagi
melakukan 86,271 pemeriksaan di seluruh negara dan menjayakan operasi sekatan jalan
raya di mana 1,763 orang anggota ATM terlibat dalam 757 operasi di seluruh negara
sehingga kini.
