DR.20.01.2022 107

syarikat-syarikat yang diberikan kontrak ini ataupun diberikan kebenaran ini kerana kita
ingin menggalakkan rakyat memanfaatkan mekanisme sosial iaitu memulakan tindakan
saman atas kesalahan fort. Yang mana kita lihat berlaku kecuaian sehingga telah
memudaratkan orang ramai. Kita tahu ini berlaku dan ada buktinya dan sudah pastinya ini
merupakan satu tindakan yang penting untuk kita sama-sama ambil satu tindakan yang
tegas. Ini kerana kita tahu banjir ini satu perkara yang merunsingkan pemikiran rakyat.

Kebun luas ditanam kentang,
Tumbuh satu pohon pinang,
Kalau banjir sudah datang,
Fikiran panik hati pun tidak tenang.

Tuan Yang di-Pertua, yang kedua saya ingin bangkitkan ialah berkait tentang
aset-aset kerajaan kerana kita tahu bahawa apabila melihat keadaan pengurusan banjir
yang lepas, saya ingin tanya kerajaan, berterus teranglah di Parlimen semasa menjawab
nanti, apakah aset kita mencukupi untuk berhadapan dengan situasi bencana sebesar ini?
Berskala ini? Oleh kerana kalau kita turun ke bawah sewaktu membantu kawan-kawan
dan rakyat yang terkena banjir ini, mereka sampai tanya, di manakah pasukan tentera ini?

Mereka meletakkan harapan yang tinggi kepada angkatan tentera. Jadi, saya tak
mahulah menyalahkan angkatan tentera tetapi saya ingin bertanya kepada Menteri Kanan
Pertahanan, kita dimaklumkan beliau berada di luar negeri ketika banjir ini. Akan tetapi tak
mengapalah, berada di luar negeri kerana urusan keluarga dan sebagainya, sekarang kita
ada WhatsApp dan sebagainya boleh sahaja kita mengkoordinat atau mengaturkan
segala aset yang ada untuk membantu rakyat yang terperangkap ini. Jangan biarkan
wakil-wakil rakyat yang tak ada pengalaman langsung menguruskan bencana ini untuk
sama-sama terjun membantu rakyat.

Ini kerana kita tahu apa pun berlaku mereka akan turut membantu tetapi dari segi
kepakaran itu tidak ada kepada mereka. Jadi, saya hendak minta kerajaan, senaraikanlah
aset-aset ini, kalau perlu Kementerian Kewangan peruntukan sejumlah dana yang besar
untuk menyelesaikan perkara ini.

Ini kerana daripada segi keselamatan Tuan Yang di-Pertua, kalau sayalah yang
membuat analisa keselamatan dalam negara kita ini, kalau hendak melakukan serangan,
kalau ada musuh di luar hendak lakukan serangan terhadap negara kita tidak perlu guna
peluru, kita guna air hujan sahaja. Jadi, ini menyebabkan keadaan huru-hara dan
sebagainya kerana pengurusan kita lembap dan lemah.

Jadi saya minta selepas ini, saya setuju dengan pandangan wakil-wakil rakyat
sebelum ini yang menyatakan bahawa selepas ini kalau sudah selesai mungkin isu ini
akan senyap. Saya fikir kita tidak boleh mengambil pendirian seperti itu, kita mesti siap-
siaga daripada sekarang. Sesi yang lepas Tuan Yang di-Pertua, saya bangkitkan
mengenai masalah banjir di kawasan saya, pada ketika itu saya bangkitkan rakyat di
kawasan itu naikkan bendera merah. Ketika orang naikkan bendera putih, rakyat di
kawasan saya terutama di kawasan Bukit Beruang saya boleh namakan di dalam Dewan
ini, mereka naikkan bendera merah kerana rasa lemah sudah, rasa terpaksa berdepan
dengan pandemik, keadaan ekonomi, kemudian kena banjir lagi.

Bukan sekali, bukan dua kali, berkali-kali dan sudah pasti ini merupakan satu
perkara yang membebankan mereka. Jadi saya hendak tanya kepada kerajaan, sekarang
ini wacana kita di peringkat antarabangsa bercakap tentang daya tahan, kalau kita tengok
misalnya yang dibahaskan baru-baru ini dipanggil Cornwall Consensus di dalam G7 iaitu
bagaimana kita menyediakan suatu pelan ataupun strategi daya tahan negara.

Jadi, saya ingin tanya kepada kerajaan, apakah di sana terdapat usaha untuk
mengambil wacana-wacana antarabangsa seperti ini agar kita menggubal satu strategi
daya tahan negara dalam kita menyediakan rakyat berdepan dengan pelbagai bencana
yang mungkin juga mendatang ini.

Ini kerana kita tahu ada 6R yang menjadi teras dalam kita menilai semula daya
tahan Malaysia iaitu resolve, resilient, restart, recovery, revitalize dan juga reform. Jadi,
