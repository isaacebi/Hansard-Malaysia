DR.20.01.2022 101

4.45 ptg.

Datuk Mohd Azis bin Jamman [Sepanggar]: Okey, terima kasih Tuan Yang di-
Pertua atas kesempatan yang diberikan. Dimaklumkan bahawa setakat 5 Januari,
terdapat 20 buah syarikat berkaitan kerajaan dan syarikat pelaburan berkaitan telah
berikrar untuk menyumbang sebanyak RM63.4 juta bagi membantu mereka yang terkesan
dengan banjir. Saya mengucapkan terima kasih kepada syarikat-syarikat tersebut. Saya
amat bersimpati kepada semua mangsa banjir, “berat mata memandang pasti berat lagi
bahu mereka memikul’. Namun, saya ingin menzahirkan rasa kekecewaan kami
khususnya terhadap GLC seperti PETRONAS, yang seolah-olah lupa bahawa sumber
minyak yang wujud di Sabah, disedut setiap hari oleh mereka dan apabila rakyat Sabah
menghadapi musibah banjir, jangankan sumbang, ucap takziah pun tidak kedengaran.

Realitinya Tuan Yang di-Pertua, banjir yang berlaku setiap tahun di Sabah
semakin buruk dan kerap serta kerugian yang dialami oleh penduduk di Sabah berjumlah
puluhan hingga ratusan juta ringgit nilainya setahun. Tahun 2020 dan 2021, Sabah telah
mengalami bencana banjir yang teruk dan ada daerah yang telah dilanda banjir sebanyak
lapan kali dalam tempoh setahun. Setahu saya, amat menyedihkan apabila tiada satu pun
bantuan yang diberikan oleh GLC dan GLIC di peringkat Persekutuan kepada kami di
Sabah.

Seingat saya, kali terakhir PETRONAS membantu penduduk Sabah yang terjejas
akibat banjir adalah pada tahun 2014 iaitu sejumlah RM5 juta disumbangkan kepada
Tabung Bencana Negeri Sabah. Namun, apabila bencana besar berlaku di Lembah Klang,
GLC seperti PETRONAS, KWSP dan lain-lain pantas memberikan respons dengan
mengumumkan jumlah bantuan yang besar kepada mangsa-mangsa banjjr.

PETRONAS menyalurkan peruntukan RM25 juta, KWSP menyediakan RM10
juta, malah Kementerian Kewangan menyediakan pula geran padanan sebanyak RM25
juta melalui GLC/GLIC Disaster Recovery Network bagi membantu mangsa_banjir.
Adakah mereka hanya sedar akan kesan banjir apabila berlaku di Semenanjung tetapi
tidak apabila berlaku di Sabah? Mengapakah nasib mereka tidak dibela sebaik ini
sedangkan setiap tahun banjir di Sabah semakin teruk dan lebih kerap berlaku.

Sekali lagi saya tekankan, saya tidak mempersoalkan hak mangsa-mangsa banjir
untuk dibantu, knususnya di Semenanjung dan sememangnya mereka wajib dibantu. Apa
yang saya persoalkan, mengapakah sikap double standard kepada rakyat Sabah ini
berterusan di bawah kerajaan yang kononnya membawa konsep Keluarga Malaysia.
Mana sudah janji slogan jika Sabah sealiran dengan Kerajaan Persekutuan, Sabah akan
lebih menikmati nikmat pembangunan.

Selangor tidak sealiran dengan Kerajaan Persekutuan, tetapi PETRONAS
sumbang RM25 juta. Faktanya daripada 10 daerah termiskin di Malaysia, lapan daerah
terletak di bumi Sabah. Itulah nikmat sealiran dengan Kerajaan Persekutuan. Bagaimana
tidak rakyat Sabah merasakan mereka dianaktirikan? Ini merupakan salah satu buktinya.
Mana mungkin Selangor yang tidak mempunyai walau setitik minyak petroleum, malah
negeri terkaya di Malaysia, mereka boleh diberikan keutamaan berbanding Sabah yang
hasil buminya disedut setiap saat oleh PETRONAS.

Tuan Yang di-Pertua, kerajaan yang memperuntukkan lebih RM1.4 bilion melalui
Bantuan Banjir Keluarga Malaysia yang merangkumi pelbagai bantuan. Antaranya
bantuan tunai, pembelian peralatan rumah dan pembaikan serta bina rumah baru. Namun,
pecahan jumlah bantuan yang bernilai bilion ringgit ini tidak dinyatakan dengan jelas
seperti berapakah jumlah yang diperuntukkan untuk Bantuan Wang Ihsan, berapakah
peruntukan untuk diskaun dan baucar membaiki kenderaan dan sebagainya. Saya mohon
penjelasan daripada kerajaan.

Menyentuh mengenai bantuan kepada kerajaan negeri, saya dimaklumkan
bahawa RM50 juta akan disalurkan secara terus kepada Kerajaan Negeri Selangor dan
Pahang. Justeru, saya ingin bertanya, adakah peruntukan secara terus ini akan diuruskan
sepenuhnya oleh negeri dan berlainan dengan Bantuan Banjir Keluarga Malaysia?
Bagaimana pula dengan negeri lain dan bagaimana pula untuk Sabah?
