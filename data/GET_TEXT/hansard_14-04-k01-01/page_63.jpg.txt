DR.20.01.2022 55

Selagi kita tidak mengakui kegagalan ini, macam mana kita boleh pastikan
keadaan sedemikian tidak akan berulang sekiranya bencana berlaku semula? Kegagalan
kerajaan ini telah menyebabkan badan-badan amal, NGO-NGO seperti Tzu Chi dan wakil
rakyat, khususnya daripada parti pembangkang terpaksa mencari jalan sendiri untuk
membantu mangsa banjir bila sudah tidak ada kerajaan berfungsi. Lebih teruk lagi, agensi
pengurusan bencana khususnya seperti NADMA menolak tanggungjawab dan sebaliknya
menyalahkan kerajaan negeri. Tuan Yang di-Pertua, ini adalah satu kegagalan systemic
iaitu dari aspek kepimpinan dan juga struktur pentadbiran Kerajaan Persekutuan.

Perlu ada satu anjakan paradigma ataupun paradigm shift daripada kaedah kini
yang tidak berkesan, di mana Putrajaya membuat keputusan bagaimana menjalankan
kerja-kerja menyelamat dari bilik berhawa dingin, beratus-ratus kilometer dari lokasi
bencana. Memandangkan Kerajaan Persekutuan sekali lagi telah membuktikan
ketidakcekapan dan ketidakupayaan menangani krisis banjir negara dan mahu
menyalahkan kerajaan negeri, tadi kita dengar juga menyalahkan pejabat daerah, maka
saya syorkan kerajaan harus melakukan decentralisation atau desentralisasi.

Lebih-lebih lagi, bila kerja-kerja mitigasi dan pemulihan dijalankan menerusi
pejabat daerah di bawah kerajaan negeri, akhirnya bila kerja-kerja mitigasi dan
penyelamatan dijalankan terpaksa juga menerusi pejabat daerah. Lebih baik NADMA
diletakkan di bawah kerajaan negeri yang lebih tahu macam mana uruskan banjir secara
real-time semasa ia berlaku dan bukannya secara remote control, beratus atau beribu
batu daripada kejadian. Dalam aspek ini, kami ingin mencadangkan desentralisasi dalam
usaha pencegahan banjir, bantuan bencana, usaha menyelamat dan pengurusan
pemulihan kepada kerajaan negeri dengan memberi peruntukan secara tahunan iaitu
RM100 juta kepada setiap negeri ataupun 20 peratus daripada sumbangan cukai negeri
tersebut.

01320

Ini membolehkan kerja-kerja penyelamatan dijalankan dengan cepat dan pantas.
Sumbangan kewangan sedemikian tidak akan menjejaskan belanjawan Persekutuan
dengan menyalurkan apa yang telah pun diperuntukkan di kementerian sedia ada kepada
kerajaan negeri. Ini bermakna kerajaan negeri akan bertanggungjawab ke atas isu
perparitan, pembetungan, kerja-kerja tempatan banjir termasuk penyelenggaraan cerun
bukit, bantuan bencana, kerja-kerja penyelamatan dan pemulihan dalam pembersihan
dan mengembalikan kehidupan mangsa banjir kepada normal melalui bantuan kewangan
yang diperlukan.

Saya harap perkara ini dapat diberikan perhatian kerana selama ini kita lihat
NADMA tidak berfungsi sehingga Yang Berhormat Menteri sendiri menyatakan pada
masa itu ‘bukan masalah NADMA’.

Jadi ini saya rasa menunjukkan bahawa biar kita decentralise dengan
membolehkan kerja-kerja ini dijalankan oleh pihak kerajaan tempatan. Kalau bukan,
sekurang-kurangnya kerajaan negeri.

Dalam keadaan di mana kita lihat kehilangan ekonomi sebanyak RM20 bilion,
macam mana kita boleh bantu isi rumah, keluarga dan syarikat-syarikat menebus balik
kehilangan harta dengan kehilangan sebesar ini. Kita lihat beribu-ribu kenderaan hanyut,
jalan dan infrastruktur yang rosak, premis perniagaan dalam rumah yang pecah sama
sekali. Adakah bantuan RM1.4 bilion ataupun RM2 bilion sepertimana yang disebutkan
oleh Yang Berhormat Menteri mencukupi untuk membantu mereka atau mangsa-mangsa
tersebut dengan pemberian RM1,000 setiap orang. Sungguhpun ada jumlah untuk
membaiki rumah. Akan tetapi sehingga sekarang kita linat daripada aspek pelaksanaan,
ia masih belum memuaskan.

Oleh itu selain daripada bantuan yang disyorkan, kami juga ingin mengesyorkan
bahawa pengecualian faedah ataupun moratorium pinjaman bank dilanjutkan untuk enam
bulan lagi apabila ia tamat pada akhir bulan Februari ini. Ini adalah ekoran daripada MoU
yang ditandatangani oleh pemimpin Pakatan Harapan dengan Yang Amat Berhormat
Perdana Menteri, dan ia akan berakhir. Ada yang bulan ini, ada yang bulan hadapan.
