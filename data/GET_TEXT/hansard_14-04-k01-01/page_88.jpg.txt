80 DR.20.01.2022

kilat di kawasan saya, contohnya di Kuala Krai. Banyak kawasan yang rendah yang
sentiasa mengalami banjir kilat dan dilanda banjir kilat apabila hujan secara berterusan
hanya selama beberapa jam sahaja.

Saya mencadangkan kerajaan secara seriusnya perlu menyelesaikan masalah
banjir kilat ini. Kajian yang menyeluruh melalui agensi yang terlibat seperti Jabatan Parit
dan Saliran (JPS) perlu untuk menyelesaikan masalah longkang yang tersumbat dan
aliran sungai yang tersekat serta memperdalamkan sungai khususnya anak-anak sungai.
Sudah sampai masanya masalah ini ditandatangani sebaiknya dan tidak hanya menanti
untuk diselesaikan selepas banjir besar yang tentunya akan mengakibatkan kerugian
yang lebih besar. Penumpuan harus diberikan kepada kawasan-kawasan utama yang
sering dilanda banjir kilat ini. Semoga dengan menyelesaikan masalah-masalah ini
dengan lebih serius, isu banjir kilat ini dapat diselesaikan.

Tuan Yang di-Pertua, yang terakhir ialah berkaitan dengan takaful kenderaan.
Menurut portal careta.my sebanyak 50,000 buah kenderaan yang ditenggelami air akibat
banjir baru-baru ini dan menganggarkan hampir RM10,000 hingga RM20,000 diperlukan
bagi membaiki sebuah kereta. Pada masa yang sama, mereka yang terkesan dengan
banjir ini turut kehilangan harta benda yang lain termasuk rumah dan peralatannya. Ini
tentunya sangat menyukarkan mereka. Saya ingin mencadangkan kepada pihak kerajaan
mewajibkan takaful untuk banjir bagi setiap kenderaan. Pada masa sekarang, takaful
untuk banjir bagi kenderaan adalah add-on ataupun pilihan sahaja. Dengan penambahan
sebanyak sekitar RM130 untuk perlindungan sebanyak RM10,000 ke bawah tentunya ia
akan membebankan pemilik kereta akibat kenaikan jika dilaksanakan. Oleh itu, saya ingin
mencadangkan supaya kerajaan menanggung penambahan ini untuk golongan B40
bahkan M40.

Sebelum akhir, saya doakan semoga supaya mereka yang terkesan dengan
banjir supaya diberikan kesabaran atas musibah yang melanda. Insya-Allah, Allah akan
gantikan dengan yang lebih baik daripada Allah SWT. [Membaca sepotong ayat Al-Quran]
Ya Allah, berikanlah ganjaran kepada mereka di atas musibah yang dihadapi dan
gantikanlah dengan yang lebih baik. Terima kasih Tuan Yang di-Pertua.

Tuan Yang di-Pertua: Amin. Terima kasih Yang Berhormat Kuala Krai. Saya
sekarang mempersilakan Yang Berhormat Kuantan. Silakan.

3.12 ptg.

Puan Fuziah binti Salleh [Kuantan]: Terima kasih Tuan Yang di-Pertua.
Bismillahi Rahmani Rahim. Saya ingin memulakan perbahasan saya ini dengan
mengucapkan takziah kepada 59 keluarga yang kehilangan ahli keluarga mereka dalam
banjir baru-baru ini. Saya sebagai seorang ibu amat terkesan apabila kita membaca
mendengar berita berkenaan dengan ibu, anak yang duduk di atas bumbung di mana
anaknya tak disusu selama dua hari, ada bayi 10 bulan jatuh ke dalam air dan hilang. Ada
keluarga yang duduk di atas jambatan untuk berlindung daripada hujan dan banjir tetapi
dilanda dengan balak setinggi 80 meter sehingga membunuh, rumah yang tinggal tangga,
rumah pusaka yang hilang segala-galanya tinggal tangga.

Bagaimana trauma yang dirasakan oleh mereka? Saya sempat berjumpa dengan
orang tua-tua yang merasakan banjir besar pada tahun 1971. Kita pernah mengalami
banjir besar tetapi mereka kata 50 tahun selepas itu pada tahun 2021 banjir kali ini lebih
besar, lebih teruk daripada apa yang mereka ingat pada tahun 1971. Itu 50 tahun selepas
tahun tersebut. Kemudian ada juga ramalan yang mengatakan bahawa pada tahun 2050,
bandar-bandar di pinggiran laut, di pesisiran pantai juga akan tenggelam akibat daripada
perubahan iklim.

Tuan Yang di-Pertua, adakah negara kita bersedia untuk berhadapan dengan
keadaan fenomena ini? Adakah kita belajar daripada kesilapan-kesilapan kita di masa
lampau? Pakar-pakar berkata bahawa ini adalah fenomena geologi berantai, ribuan tanah
runtuh, aliran puing, ratusan gelinciran tanah, banjir balak berlaku di cerun yang lebih
daripada 40 darjah, ketinggian lebih 400 meter dan mengakibatkan balak dan puing yang
