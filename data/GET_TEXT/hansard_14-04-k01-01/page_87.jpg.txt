DR.20.01.2022 79

Tuan Yang di-Pertua, dulu-dulu, banjir ini sinonim dengan negeri-negeri di Pantai
Timur. Antara yang paling besar dan teruk ialah pada akhir Disember 2014, di mana
negara kita telah dilanda antara banjir terburuk khususnya di Pantai Timur, dan Kuala Krai
adalah kawasan yang paling teruk mengalaminya. Akan tetapi, penghujung tahun 2021,
sekali lagi kita dikejutkan dengan musibah banjir besar yang melanda bukan sahaja
negeri-negeri Pantai Timur tetapi negeri lain termasuk Selangor, Johor, Melaka, Negeri
Sembilan bahkan Sabah dan Sarawak.

Menurut kajian yang dibuat oleh seorang profesor di universiti, beliau
menganggarkan kerugian hampir RM15 bilion akibat banjir tersebut. Jumlah kerugian
yang besar ini tentunya akan memberi impak yang sangat besar kepada penduduk yang
terlibat dan juga negara kita. Banjir yang berlaku secara mendadak dan luar biasa ini
akibat daripada hujan yang sangat lebat selama dua hari sehingga kawasan atau tempat
yang jarang dilanda banjir telah dinaiki air sehingga melebihi dua meter berserta arus yang
deras daripada limpahan air sungai-sungai yang berdekatan.

Tuan Yang di-Pertua, isu bantuan segera pihak kerajaan. Saya mengambil
peluang ini untuk mengucapkan tahniah kepada kerajaan dan agensi yang terlibat seperti
NADMA, JKM, APM, polis, bomba, RELA, KKM serta agensi lain yang dengan begitu
tangkas menghulurkan bantuan. Tentunya tidak dilupakan NGO, pihak swasta, Jabatan
Amal Khidmat Malaysia dan orang perseorangan yang turut terlibat membantu mereka
yang terkesan akibat banjir tersebut.

Di samping itu, bantuan wang ihsan sebanyak RM1,000 yang telah disalurkan
segera kepada mereka yang terlibat dengan banjir, saya difahamkan sekitar satu hingga
dua minggu sahaja berbanding sebelum ini sekitar tiga hingga lima bulan barulah mereka
menerima bantuan daripada pihak kerajaan. Ini menunjukkan kerajaan Keluarga Malaysia
ini di bawah pimpinan Yang Amat Berhormat Perdana Menteri begitu mengambil berat
serta memahami kepayahan mereka yang terkesan dengan bencana ini. Bahkan arahan
Yang Amat Berhormat Perdana Menteri cukup jelas agar dipercepatkan bantuan wang
ihsan kepada mangsa banjir ini sebelum mereka balik ke rumah dari pusat pemindahan
sementara (PPS). Saya mengambil peluang ini untuk mengucapkan terima kasih kepada
Yang Amat Berhormat Perdana Menteri dan kerajaan atas perubahan yang drastik dan
amat baik ini.

Tuan Yang di-Pertua, perlu juga diberi kesedaran kepada masyarakat agar
mengambil serius pengumuman dan amaran cuaca oleh Jabatan Meteorologi. Jangan
berpendapat banjir hanya berlaku di negeri-negeri Pantai Timur sahaja. Tindakan ini
menyebabkan apabila berlaku bencana alam seperti banjir di kawasan lain selain Pantai
Timur, ramai yang tidak bersedia untuk menghadapinya.

Jabatan Meteorologi ataupun MET Malaysia menyediakan pelbagai aplikasi yang
memberitahu mengenai cuaca, angin, ombak laut dan semua keadaan cuaca negara.
Namun, berapa ramai yang melihat dan mengambil berat? Sekarang semua mula lihat
kepentingan ramalan cuaca ini.

01510

Dalam masa yang sama, saya ingin mencadangkan ke Jabatan Meteorologi
memperkemas pembangunan dan _ penyelidikannya untuk berhadapan dengan
kemungkinan cuaca yang lebih ekstrem pada masa hadapan dan mempelbagaikan
kaedah penyampaian yang lebih berkesan kepada seluruh rakyat. Mungkin sudah sampai
masanya negara perlu sistem yang lebih canggih bagi meningkatkan keyakinan rakyat
kepada ramalan yang dikeluarkan oleh Jabatan Meteorologi Malaysia.

Jika kita menonton siaran TV segmen kaji cuaca di negara-negara Arab, penyiar
akan sebut [Membaca sepotong ayat Al-Quran] atau dengan kehendak Allah. Akan
berlaku sebagaimana kajian yang dilaporkan, di Malaysia juga saya cadangkan penyiar
TV untuk segmen kaji cuaca juga turut mengambil langkah yang sama sebagai tanda
semua yang akan berlaku adalah dengan kehendak Allah SWT.

Tuan Yang di-Pertua, isu berkaitan dengan masalah banjir kilat secara
berterusan. Pepatah ada menyatakan, “sudah terhantuk, baru tengadah”. Saya ingin
mencadangkan kepada pihak kerajaan agar dapat melihat dengan lebih serius isu banjir
