96 DR.20.01.2022

4.23 ptg.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Tuan Yang di-Pertua. Bismillahi Rahmani Rahim.
Assalamualaikum warahmatullahi wabarakatuh.

Pertamanya saya ingin mengucapkan takziah kepada semua mangsa banjir yang
terlibat pada hujung Disember 2021 di mana juga mereka berada. Terima kasih juga saya
ucapkan kepada Yang Amat Berhormat Perdana Menteri, kepada kerajaan dan kepada
semua agensi kerajaan yang terlibat serta NGO dan semua pihak yang telah bekerjasama
untuk membantu mangsa banjir yang luar biasa itu.

Terima kasih juga saya ucapkan kepada MARA dan para guru dan pelajar Institusi
Pendidikan MARA yang turut membantu mangsa banjir di negeri-negeri yang terlibat.
Membersihkan, membaiki peralatan rumah dan kereta-kereta yang rosak disebabkan oleh
banjir tersebut.

Tuan Yang di-Pertua, sebenarnya banjir ini bagi Parlimen Beaufort merupakan
perkara yang sudah biasa. Banjir telah saya alami sejak saya masih kanak-kanak lagi.
Namun demikian, tidak berertinya kita dapat menerimanya dengan begitu sahaja. Ini
kerana banjir merupakan bencana yang menimpa ramai penduduk kampung. Misalnya,
pada tahun lalu 2021 walaupun tidak diuar-uarkan seperti mana yang berlaku di Selangor,
tetapi berlaku empat kali banjir semasa kita menghadapi COVID-19 dan tentulah banyak
kampung yang terlibat. Ada antara mereka yang terpaksa dipindahkan di pusat-pusat
sementara banjir.

Walaupun begitu, kita terima ini dengan keadaan yang tenang dan saya ucapkan
berbanyak-banyak terima kasih dan penghargaan. Tahniah kepada semua pihak yang
bekerjasama di daerah yang telah memastikan mangsa banjir dapat dipindahkan dan
mereka yang tidak berpindah dapat dibantu. Oleh sebab itu, saya ucapkan terima kasih
kepada semua pihak yang telah memberikan bantuan yang datang membantu kami di
Beaufort sama ada daripada pihak kerajaan, daripada agensi kerajaan dan juga NGO dan
orang-orang perseorangan.

Namun demikian, saya ingin mengatakan sini ingin mengambil kesempatan
dalam masa yang singkat ini untuk memohon supaya kerja-kerja untuk kita memastikan
banjir ini dapat kita tangani dengan sebaik mungkin ya. Antara lainnya supaya projek-
projek tebatan banjir untuk Daerah Beaufort-Sungai Padas itu dapat diteruskan supaya
banjir ini dapat kita tangani dengan sebaik mungkin. Selain daripada itu kita juga telah
memohon supaya Sungai Padas Beaufort itu dapat didalamkan lagi kerana kita perlu
mengalirkan air yang banyak dalam satu masa apatah lagi apabila berlaku hujan yang luar
biasa yang menyebabkan berlakunya banjir dengan cepat. Proses pemendapan dan
pembuangan barang-barang buangan telah menyebabkan Sungai Padas itu menjadi
cetek.

Oleh sebab itu, adalah amat perlu dan saya bersetuju dengan apa disebutkan
oleh Yang Berhormat Keningau tadi supaya peruntukan dapat diturunkan kepada negeri
Sabah untuk melakukan kerja-kerja untuk memastikan sungai-sungai yang cetek ini dapat
kita perbaiki lagi. Sistem perparitan yang tidak teratur juga boleh diselenggarakan secara
berkala oleh pihak yang berkenaan dan ini memerlukan peruntukan yang banyak.

Saya selalu mengemukakan permohonan-permohonan ini bagi kawasan saya.
Namun, saya dapati memang agak susah kerana tiada saya selalu dijawab bahawa tidak
ada peruntukan, tidak cukup peruntukan. Maka dengan itu, maka mudahlah banjir berlaku
di kampung-kampung kita yang menyebabkan kerugian kepada rakyat sama ada daripada
segi tanaman mereka, rumah mereka yang menjadi rosak dan sebagainya.

Begitu juga saya melihat bagi pembinaan Jalan Pan Borneo Beaufort ke Kota
Kinabalu, saya lihat juga tiada sistem perparitan yang teratur. Di sinilah saya meminta
kepada semua pihak yang terlibat seperti JKR dan JPS supaya dapat bekerjasama di
antara agensi-agensi kerajaan ini ada kerjasama yang baik untuk memastikan apa juga
perancangan dan projek yang dilaksanakan oleh kerajaan yang berniat baik untuk
membantu rakyat benar-benar memberikan manfaat.
