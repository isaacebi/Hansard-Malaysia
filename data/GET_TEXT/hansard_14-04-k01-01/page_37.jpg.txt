DR.20.01.2022 29

Selain itu keyakinan tersebut dicerminkan di pasaran kewangan negara. Bagi
minggu berakhir 14 Januari, pelabur asing telah mencatatkan pembelian bersih berjumlah
RM400 juta di pasaran saham negara. Bagi pasaran bon tempatan pula, pelabur asing
telah mencatatkan pembelian bersih berjumlah RM33.6 bilion untuk keseluruhan tahun
2021 iaitu nilai yang tertinggi berbanding tahun-tahun sebelum ini.

Tuan Yang di-Pertua, bencana banjir yang melanda negara pada bulan Disember
sedikit sebanyak telah menjejaskan aktiviti ekonomi knususnya kawasan yang terkesan.
Dianggarkan bahawa bencana ini yang akan menyebabkan pengurangan nilai
pengeluaran sektor ekonomi antara RM4 bilion hingga RM8 bilion. Walau bagaimanapun,
mengambil kira indikator utama yang menunjukkan tanda-tanda pemulihan yang
memberangsangkan bagi keseluruhan tahun 2021, unjuran pertubuhan KDNK negara
kekal antara tiga hingga empat peratus.

Apa yang lebih utama ialah momentum pemulihan tersebut dijangka berterusan
sepanjang tahun ini iaitu ekonomi kita dijangka akan terus berkembang antara 5.5 peratus
hingga 6.5 peratus sejajar dengan unjuran IMF dan bank dunia. Pemacu utama
pertubuhan Malaysia termasuklah pembukaan lebih banyak sektor ekonomi dan sosial
susulan peralihan seluruh negara ke fasa keempat PPN.

Tuan Yang di-Pertua, ketahuilah bahawa kerajaan ini sentiasa komited bagi
membantu seluruh Keluarga Malaysia terutamanya dalam membina semula kehidupan
yang terjejas akibat pandemik COVID-19 dan kini bencana banjir. Melangkah ke hadapan,
kerajaan akan terus berusaha untuk meningkatkan ketahanan negara daripada ancaman
bencana melalui sudut yang lebih holistik iaitu lebih kepada pencegahan dan bukan
pemulihan. Tumpuan untuk mengenal pasti dan melaksanakan penyelesaian jangka
panjang ke arah mengurangkan kesan serta kemusnahan ditanggung akibat banjir atau
apa-apa bencana akan diberi keutamaan.

Selain itu kita juga harus akui bahawa antara punca lain yang menyebabkan
bencana alam adalah kerana fenomena perubahan iklim dan pembangunan yang tidak
lestari. Oleh itu dalam Bajet 2022, Kementerian Kewangan telah memperuntukkan RM450
juta untuk memelihara kelestarian alam sekitar dan biodiversiti serta inisiatif-inisiatif lain
yang berteraskan Matlamat Pembangunan Lestari (SDG), Pertubuhan Bangsa-bangsa
Bersatu seperti geran padanan berjumlah RM1 bilion untuk perniagaan beralih ke arah
amalan rendah karbon, penubuhan Voluntary Carbon Market oleh Bursa Malaysia, insentif
cukai untuk geran elektrik serta geran padanan kepada NGO berjumlah RM100 juta.

Akhir sekali, kepada mangsa-mangsa banjir yang terkesan, Kementerian
Kewangan telah pun membangunkan sebuah portal iaitu bantuanbanjir.com bagi
memudahkan semua mengetahui segala maklumat dan kriteria berhubungan Bantuan
Banjir Keluarga Malaysia. Kerajaan akan terus berusaha untuk memastikan segala bentuk
bantuan dan kemudahan dapat disalurkan dengan segera dan diharap dapat membantu
dapat meringankan beban yang ditanggung oleh semua mangsa banjir ketika ini.

Marilah kita berdoa semoga segala urusan yang diikhtiar ini diredai Allah SWT
dan kehidupan Keluarga Malaysia dapat kembali semual seperti sedia kala. Amin ya
rabbal alamin. Sekian, wabillahi taufik wal hidayah, wassalamualaikum warahmatullahi
wabarakatuh.

Tuan Yang di-Pertua: Terima kasih Yang Berhormat Menteri Kementerian
Kewangan. Akhir sekali, saya mempersilakan Yang Berhormat Menteri Alam Sekitar dan
Air untuk memberi penerangan berkenaan perancangan jangka panjang bencana banjir.
Silakan Yang Berhormat Menteri.
