20 DR.20.01.2022

Tuan Yang di-Pertua: Terima kasih Yang Amat Berhormat Perdana Menteri atas
penerangan Yang Amat Berhormat. Seterusnya, saya ingin mempersilakan Yang
Berhormat Menteri di Jabatan Perdana Menteri (Tugas-tugas Khas) untuk memberi
penerangan berkenaan pengurusan bencana banjjr.

Tuan M. Kulasegaran [Ipoh Barat]: Tuan Yang di-Pertua, Tuan Yang di-Pertua...

Tuan Yang di-Pertua: Saya difahamkan Yang Berhormat Menteri akan
mengambil 20 minit. Silakan.

Tuan M. Kulasegaran [Ipoh Barat]: Tuan Yang di-Pertua, point of order Tuan
Yang di-Pertua. Tuan Yang di-Pertua, ini mengenai penjelasan yang dibuat Yang Amat
Berhormat Perdana Menteri. Nampaknya dia khususkan kepada Selangor sahaja.

Tuan Yang di-Pertua: Kepada apa?

Tuan M. Kulasegaran [Ipoh Barat]: Ketika banjir ini di seluruh negara,
pembalakan dan sebagainya tidak...

[Dewan riuh]

Seorang Ahli: Pahang, Pahang.

Tuan M. Kulasegaran [Ipoh Barat]: Pahang dan sebagainya— Adakah...
Tuan Sivarasa Rasiah [Sungai Buloh]: Mana penjelasan tentang balak?

Tuan M. Kulasegaran [Ipoh Barat]: Adakah suatu masa yang lain Yang Amat
Berhormat Perdana Menteri akan memberi keterangan...

[Pembesar suara dimatikan]

Tuan Yang di-Pertua: Yang Berhormat, terima kasih. Saya rasa Yang Amat
Berhormat memberi satu penerangan mengenai seluruh Malaysia. Yang Amat Berhormat
Perdana Menteri merujuk kepada semua negeri yang terkena bencana banjir.

Saya persilakan Yang Berhormat Menteri sekarang. Silakan.

PENERANGAN DARIPADA MENTERI DI JABATAN PERDANA MENTERI
(TUGAS-TUGAS KHAS)

11.08 pg.

Menteri di Jabatan Perdana Menteri (Tugas-tugas Khas) [Datuk Dr. Haji Abd.
Latiff bin Ahmad]: Terima kasih, Tuan Yang di-Pertua. Assalamualaikum warahmatullahi
taala wabarakatuh. Kita telah mendengar satu jam lebih sedikit penerangan yang agak
terperinci daripada Yang Amat Berhormat Perdana Menteri mengenai apa yang terjadi
sewaktu monsun timur laut 2021-2022.

Izinkan saya Tuan Yang di-Pertua untuk menambah sedikit maklumat-maklumat
mengenai pengurusan bencana banjir, knususnya mengenai NADMA supaya Ahli-ahli
Yang Berhormat selepas habis kenyataan daripada Yang Berhormat Menteri dapat
memberi maklum balas, tambah nilai mengenai perkara-perkara yang perlu bagi
memastikan NADMA lebih efisien dan lebih efektif.

01110

Tuan Yang di-Pertua, Jemaah Menteri dalam mesyuaratnya pada 26 Ogos 2015
telah bersetuju antara lain supaya Agensi Pengurusan Bencana Negara (NADMA)
ditubuhkan bagi mengambil alih pengurusan bencana daripada Majlis Keselamatan
Negara. Pembentukan NADMA adalah menyerap fungsi-fungsi Bahagian Pengurusan
Bencana dan Pasukan Mencari dan Menyelamat Khas Malaysia (SMART) di Majlis
Keselamatan Negara serta Unit Pemulihan Pasca Bencana, Jabatan Perdana Menteri
(UPPB JPM). Saya pasti Ahli-ahli Yang Berhormat masih ingat lagi bahawa kita
berhadapan dengan banjir besar pada Disember 2014.
