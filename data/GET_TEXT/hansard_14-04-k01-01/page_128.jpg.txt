120 DR.20.01.2022

Akan tetapi kita hendak yang lebih sustain. Bukan setakat itu, majlis ini, bahkan
yayasan ini juga perlu merangka satu sistem takaful yang tidak bersifat berorientasikan
keuntungan untuk cover kerugian mangsa banjir yang akan berlaku. Macam mana
caranya? Serahkan mereka yang berkepakaran, yang penting saya lontarkan idea hari ini.
Terima kasih, wassalamualaikum warahmatullahi wabarakatuh.

Tuan Yang di-Pertua: Walaikumsalam Yang Berhormat Kuala Nerus, terima
kasih. Yang Berhormat Jelutong, silakan.

6.07 ptg.

Tuan Sanisvara Nethaji Rayer a/l Rajaji [Jelutong]: Terima kasih Tuan Yang
di-Pertua. Saya turut serta dalam perbahasan pada hari ini. Rata-rata ada yang bertanya
kenapa saya juga terlibat dalam perbahasan. Saya bangun untuk menyatakan pada hari
ini bahawa apabila berlaku bencana banjir di seluruh negara, kerajaan Pulau Pinang,
wakil-wakil rakyat DAP dari Pulau Pinang telah pun turun bersama-sama dengan
pasukan-pasukan sukarelawan kami, pasukan bomba untuk pergi bantu merata di seluruh
Malaysia.

Kerajaan Negeri Pulau Pinang juga telah mengerahkan pihak berkuasa tempatan
Seberang Perai dan juga di Pulau Pinang untuk turut serta pergi melakukan kerja-kerja
pembersihan di seluruh negara. Saya tertarik dengan pembentangan oleh Yang Amat
Berhormat Perdana Menteri, yang telah saya dapat senaskah ucapan beliau tadi, beliau
mengatakan seperti berikut.

Dalam ucapan tadi Yang Amat Berhormat Perdana Menteri mengatakan, “Pada
kali ini saya sendiri telah mempengerusikan Mesyuarat JPBP pada 13 September 2021
yang dihadiri oleh Menteri-menteri Besar, Ketua Menteri, Setiausaha-setiausaha Kerajaan
Negeri dan selaku Pengerusi Jawatankuasa Pengurusan Bencana Negeri serta wakil-
wakil agensi persekutuan dan juga negeri, agenda utama mesyuarat ini adalah
pembentangan mengenai kesiapsiagaan bagi menghadapi musim MTL 2021.

Mesyuarat juga bersetuju supaya memperuntukkan sebanyak RM9.5 juta
daripada Tabung Kumpulan Wang Amanah Bantuan Bencana Negara disediakan bagi
kesiapsiagaan operasi MTL dan pengagihan-pengagihan adalah dinyatakan seperti
berikut. Sebanyak RM100 ribu diagihkan kepada setiap agensi tindak balas iaitu ATM,
PDRM, JPBM, KKM, JKM, APM dan RELA.”

Saya berdiri di sini dan ingin tanya soalan. Kalaulah ada yang menonton siaran
ini secara live di kampung Benus, di Bentong di Dun Ketari. Ini adalah pengalaman yang
diceritakan kepada saya oleh penduduk di sana, di mana seorang makcik yang tinggal di
rumah itu terpaksa berpaut kepada tiang rumah satu malam apabila naiknya air dari
sungai, bermula daripada pukul 7 malam sehinggalah hari kemudiannya 9 pagi, apabila
ada bot sukarelawan sampai untuk menyelamatkan beliau.

01810

Soalan saya kepada Yang Amat Berhormat Perdana Menteri, mana pergi bot-bot
penyelamat? Mana pergi pasukan penyelamat daripada NADMA, tentera, polis dan
sebagainya? Ini adalah keluhan yang dinyatakan kepada saya. Mana pergi pihak
berkuasa tempatan daripada Pahang? Yang Amat Berhormat Perdana Menteri
mengatakan bahawa keadaan banjir di Pahang diuruskan dengan teratur berbanding
dengan Selangor. Itu bukan perkara yang sebenarnya.

Saya sendiri telah hadir bersama-sama dengan rakan-rakan saya, Ahli-ahli
Parlimen dari Bukit Gelugor yang juga telah pergi ke kawasan Bentong untuk
menghulurkan bantuan. Rata-rata kami dengar tidak adapun bot-bot penyelamat, pasukan
penyelamat yang sampai untuk memberi bantuan. Saya di sini bangun untuk menyatakan
keluhan dan ketidakpuasan hati rakyat di luar sana. Saya ingin menyatakan 55 orang telah
meninggal dunia. Yang Berhormat Port Dickson mengatakan seramai 59 orang. The blood
is in your hands.
