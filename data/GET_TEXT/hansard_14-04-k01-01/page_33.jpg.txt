DR.20.01.2022 25

Tuan Sanisvara Nethaji Rayer a/l Rajaji [Jelutong]: ...Berkenaan dengan
rakyat.

Tuan Yang di-Pertua: Yang Berhormat. Terima kasih. Saya ingin menjemput
Yang Berhormat Menteri Kewangan sekarang untuk memberi penerangan berkenaan
dengan bantuan bencana banjir. Tiga puluh minit, Yang Berhormat. Silakan.

PENERANGAN DARIPADA MENTERI KEWANGAN

11.31 pg.

Menteri Kewangan [Datuk Seri Utama Tengku Zafrul bin Tengku Abdul Aziz]:
Bismillahi Rahmani Rahim. Assalamualaikum warahmatullahi wabarakatuh dan salam
sejahtera.

Tuan Yang di-Pertua, sejak sebulan yang baru sahaja berlalu ini, negara kita telah
menempuh episod duka yang amat panjang. Bencana banjir kali ini bukan sahaja
mengakibatkan keluarga besar kita hilang harta benda malah turut menggadai nyawa
insan yang tersayang. Saya dan seluruh warga Kementerian Kewangan turut bersimpati
dan berdukacita atas dugaan yang ditanggung oleh setiap mangsa banjir.

Pada persidangan khas ini, saya selaku Menteri Kewangan telah diberi amanah
untuk memberi penerangan berhubung setiap bantuan dan kemudahan kepada mangsa-
mangsa banjir yang sedang kerajaan laksanakan. /nsya-Allah.

Seperti yang diketahui semua, Bantuan Banjir Keluarga Malaysia yang
diumumkan oleh Yang Amat Berhormat Perdana Menteri pada 29 Disember 2021
merupakan sebuah pakej bantuan yang komprehensif, berkesan dan menyeluruh serta,
dengan izin, unprecedented.

Kerajaan ini amat komited dalam melaksanakan pelbagai bantuan dan
kemudahan kepada mangsa-mangsa banjir dengan nilai keseluruhan RM1.4 bilion.
Namun, mengambil kira pelaksanaan pelbagai bantuan di samping keperluan pembaikan
rumah dan fasiliti awam, nilai keseluruhan Bantuan Banjir Keluarga Malaysia dijangka
mencecah RM2 bilion.

Umumnya, NADMA dan ICU telah bertindak dalam menyelaras senarai mangsa-
mangsa banjir yang layak menerima Bantuan Banjir Keluarga Malaysia. Bagi memastikan
segala bantuan ini diproses dan sampai ke tangan mangsa secepat mungkin,
Kementerian Kewangan telah menyalurkan peruntukan seawal 28 Disember 2021.
Setakat ini, MOF telah pun menyalurkan peruntukan berjumlah RM300 juta untuk bencana
banjir Monsun Timur Laut 2021/2022 di bawah Kumpulan Wang Amanah Bantuan
Bencana Negara (KWABBN).

Sebelum ini, bantuan banjir yang diberikan lazimnya tertumpu kepada pemberian
bantuan tunai wang ihsan (BWI) di samping kerja-kerja pembersihan dan pembaikan
rumah serta infrastruktur awam. Pada kali ini, selain menambah baik kadar dan skop BWI
bagi Monsun Timur Laut, kerajaan turut membantu mangsa banjir antaranya melalui
pemberian baucar diskaun pembelian barangan elektrik, diskaun membaiki kenderaan,
bantuan pembelian barangan keperluan asas serta bantuan pembaikan kecil rumah.

Tuan Yang di-Pertua, umumnya Bantuan Banjir Keluarga Malaysia terbahagi
kepada tiga kategori merangkumi bantuan tunai, inisiatif komuniti serta kemudahan
pinjaman. Izinkan saya menerangkan setiap bantuan dan kemudahan yang sedang
dilaksanakan di bawah pakej ini.

Pertama, berhubung dengan bantuan tunai langsung. Pemberian BWI merupakan
sumbangan tunai yang kerajaan akan salurkan kepada mangsa-mangsa banjir setiap kali
berlakunya bencana banjir. Sebagai perbandingan, penyerahan BWI bagi tahun 2014
telah melibatkan peruntukan keseluruhan sebanyak RM142 juta, manakala bagi tahun
2016 sehingga 2020 pula adalah berjumlah antara RM5.4 juta sehingga RM26 juta. Bagi
