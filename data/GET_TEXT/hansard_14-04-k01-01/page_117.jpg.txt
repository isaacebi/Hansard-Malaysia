DR.20.01.2022 109

Saya juga dimaklumkan satu projek perumahan PR1MA akan dilaksanakan di
kawasan hutan simpan ini. Ini tidak masuk akal sebab tempat yang sangat curam dan
tinggi nilai ekologinya. Jadi, samalah. Ini pun jelas scam curi balak sahaja.

Tuhan telah beri kita satu tamparan yang kuat. Jadi, kita mesti sedar dan belajar
daripada episod ini. Kalau kerajaan ini betul-betul sayang kepada rakyat, haramkan
pembalakan segera. Ban all logging particularly in the hilly area of Bentong.

Ada satu lagi perkara yang saya ingin beri amaran. Baru-baru ini, DOA telah
luluskan EIA Lynas untuk membuang lebih daripada satu juta tan sisa radioaktif di
Gebeng, Kuantan. Gebeng ini terletak di kawasan tanah rendah tetapi tepi pantai yang
terdedah kepada risiko banjir besar. Dalam radius lima kilometer sahaja, ada kampung
nelayan selain lima buah penempatan dan sembilan buah institusi pendidikan dalam
radius 30 kilometer, ada 700 ribu orang penduduk.

Dalam era perubahan iklim, apa pun boleh berlaku termasuk tsunami. Sebelum
ini, siapa sangka ‘tsunami balak’ boleh berlaku? Lihat apa yang sudah terjadi. Saya
hendak ingatkan, Gebeng cuma tiga kilometer dari Laut China Selatan.

Oleh itu, saya mohon Yang Berhormat Menteri, Yang Berhormat Kubang Kerian
tarik balik kelulusan EIA Lynas dengan segera. Jangan gadai nyawa rakyat demi menjaga
kepentingan sebuah syarikat asing dan segelintir orang yang tamak. Jangan lepas
‘tsunami balak’, rakyat terpaksa berhadapan dengan ‘tsunami radioaktif pula. Terima
kasih.

Tuan Yang di-Pertua: Terima kasih Yang Berhormat Bentong. Dijemput
sekarang Yang Berhormat Sik. Silakan. Lima minit, Yang Berhormat.

5.22 ptg.

Tuan Ahmad Tarmizi bin Sulaiman [Sik]: Assalamualaikum warahmatullah.
Bismillahi Rahmani Rahim. Terima kasih Tuan Yang di-Pertua.

Bencana alam yang melanda negara kita saban tahun meninggalkan kesan buruk
kepada pembangunan negara terutamanya banjir. Bencana yang berlaku ini harus dinilai
melalui dua sudut iaitu punca semula jadi dan tindakan manusia itu sendiri.

Jika dilihat kejadian banjir yang berlaku di Selangor khususnya, termasuk di
negeri lain, termasuklah di sekitar Hulu Langat yang mengalami banjir yang sangat
dahsyat, antara punca kejadian ini merupakan beberapa gabungan sungai yang akhirnya
tidak berupaya menampung kapasiti air harian akibat hujan yang lebat dan tidak henti-
henti dalam tempoh yang lama. Fenomena ini yang dipanggil kepala air di mana aliran air
semakin membesar dan berubah fizikal menjadi gelombang.

Antara faktor yang lebih kritikal merupakan kemampuan hutan hujan tropika kita
sebagai kawasan tadahan hujan semakin menipis akibat pembalakan, penarahan bukit,
aktiviti kuari yang tidak terkawal yang menjadi antara punca bencana banjjr ini.

Satu garis panduan harus disusun bagi mengurangkan risiko akibat bencana alam
ini terutama banjir yang boleh mendatangkan mudarat kepada seluruh rakyat. Pemilihan
pokok gantian balak yang ditebang haruslah mempunyai tumbesaran dalam tempoh
empat sehingga lima tahun sebagai salah satu kaedah pemantapan semula kawasan
tadahan hujan. Sebagai contoh, proses penanaman semula menggunakan pokok benih
paulownia seperti di Sarawak. Pokok ini boleh membesar sehingga 20 kaki dalam satu
tahun dan mencapai ketinggian 30 kaki dalam dua tahun. Proses ini pastinya akan dapat
menghijaukan kembali kawasan yang ditebang dalam masa yang cepat.

Seterusnya di peringkat agensi dan jawatankuasa, tindakan pemetaan kawasan
banjir menggunakan teknologi dron dan satelit di kawasan terjejas sebagai panduan pada
masa hadapan apabila sistem amaran banjir yang dijadualkan lengkap bagi
pengoperasian pada tahun 2023 kelak. Hal ini penting kerana kerajaan harus
memposisikan semula kawasan yang rendah supaya risiko kehilangan harta benda,
haiwan ternakan atau juga pada pertanian dapat dikurangkan sekali gus menyelamatkan
nyawa penduduk.
