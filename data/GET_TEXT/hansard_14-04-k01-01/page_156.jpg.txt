148 DR.20.01.2022

Tuan Sanisvara Nethaji Rayer a/l Rajaji [Jelutong]: Akan tetapi, kalau sudah
meninggal dunia seramai 55 orang, / mean RM5,000.

Datuk Seri Utama Tengku Zafrul bin Tengku Abdul Aziz: RM10,000.

Tuan Sanisvara Nethaji Rayer a/l Rajaji [Jelutong]: RM10,000 memang tidak
memadai.

Datuk Seri Utama Tengku Zafrul bin Tengku Abdul Aziz: Okey, terima kasih
Yang Berhormat Jelutong, saya akan bincang dengan Yang Amat Berhormat Perdana
Menteri. Terima kasih, wassalamualaikum warahmatullahi wabarakatuh.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri Kewangan dan seterusnya saya ingin menjemput Yang Berhormat
Menteri Alam Sekitar dan Air, 20 minit.

7.45 ptg.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh dan selamat
petang semua. Pertama sekali saya ingin merakamkan ucapan penghargaan terima kasih
kepada 44 orang pembahas yang telah pun memberi cadangan-cadangan dan pihak
kementerian mengambil maklum terhadap cadangan-cadangan yang baik yang
dikemukakan untuk kita terus melaksanakan pelan tindakan bagi jangka masa pendek
dan jangka masa panjang.

Dalam pembentangan pada waktu pagi tadi saya telah membentangkan beberapa
perancangan di peringkat kementerian yang melibatkan hala tuju jangka pendek yang
melibatkan hampir RM500 juta peruntukan, manakala jangka panjang melibatkan lebih
RM300 bilion yang akan kita selesaikan dalam tempoh Rancangan Malaysia 50 tahun
akan datang.

Tuan Yang di-Pertua, saya dengan masa yang ada saya yakin saya tidak akan
mampu menjawab semua, tetapi saya akan cuba semaksimum mungkin untuk
menjelaskan jawapan tersebut. Yang Berhormat Port Dickson, Yang Berhormat Kuantan,
Yang Berhormat Bagan, Yang Berhormat Semporna, Yang Berhormat Muar dan Yang
Berhormat Penampang membangkitkan isu EIA terutama isu EIA melibatkan pembalakan.

Untuk makluman Dewan yang mulia ini, Akta Kualiti Alam Sekeliling 1974 (AKAS
1974) memperincikan apa-apa projek yang tertakluk kepada keperluan penyediaan
laporan EIA menerusi Perintah EIA 2015 di bawah Akta Kualiti Alam Sekeliling 1974.
Jabatan Alam Sekitar menilai Laporan EIA dan mengeluarkan kelulusan Laporan EIA
sekiranya semua impak pencemaran dikenal pasti serta langkah-langkah kawalan dan
mitigasi telah pun mencukupi.

Kelulusan EIA dibuat melalui Jawatankuasa Penilaian Teknikal EIA yang terdiri
daripada pelbagai agensi di peringkat Persekutuan dan negeri serta pakar-pakar alam
sekitar. Perlu dijelaskan bahawa Jabatan Alam Sekitar (JAS) tidak meluluskan projek
pembalakan. Daripada segi kelulusan projek, perkara ini perlu merujuk kepada pihak
berkuasa yang melulus yang berkaitan di bawah peringkat negeri. Semua Laporan EIA,
Jadual Kedua yang akan dinilai dan diluluskan boleh di akses melalui laman web JAS dan
tempat-tempat tertentu untuk pameran awam. Manakala bagi Jadual Satu, laporan
tersebut boleh di akses dengan merujuk kepada Jabatan Alam Sekitar negeri yang
berkenaan.

Berhubung dengan aktiviti pembalakan di kawasan Telemung yang melibatkan
EIA. Suka saya jelaskan bahawa, pihak kementerian menerima sebanyak dua
permohonan tentang EIA kawasan tersebut, tetapi tidak melibatkan kawasan pembalakan.
Kelulusan EIA melalui jawatankuasa yang terdiri daripada pelbagai agensi peringkat
Persekutuan dan negeri serta pakar-pakar di mana kelulusan tersebut melibatkan dua
projek. Pertama, di kawasan Hutan Simpan Kekal Lintang iaitu projek pembinaan
transmission line oleh Tenaga Nasional Berhad diluluskan pada 12 Oktober 2017. Kedua,
pembangunan pusat komersial dan perumahan seluas 1.65 ekar di Mukim Bentong,
