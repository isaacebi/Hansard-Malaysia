DR.20.01.2022 33

#1200

Pertama, memastikan air mencukupi, yang kedua memastikan air bersih, yang
ketiga mengurangkan risiko banjir dan yang keempat melestarikan alam sekitar.

Untuk makluman Dewan yang mulia, melalui Pembangunan Pelan IRBM,
cadangan perancangan dan pembangunan sumber air di dalam sesebuah lembangan
mestilah dijadikan rujukan mandatori oleh pihak kerajaan negeri dan semua pihak
berkepentingan. Dalam merancang pembangunan, kesan terhadap kelestarian alam
sekitar perlu diberi perhatian, terutamanya sumber air yang sangat diperlukan oleh
negara.

Kesembilan ialah mewujudkan Pusat Ramalan Cuaca Numerikal Kebangsaan
yang merangkumi pembangunan pusat komputer prestasi tinggi serta pembangunan
pengoperasian dan penyelidikan model cuaca. Di samping itu, KASA juga mengambil
sikap terbuka untuk mempelajari pengalaman-pengalaman negara-negara lain dalam
pengurusan banjir. Dalam hal ini saya ingin memaklumkan kepada Dewan yang mulia ini,
bahawa Kerajaan Belanda telah menawarkan bantuan kepada Malaysia melalui Kedutaan
Belanda di Kuala Lumpur.

Antara bantuan yang ditawarkan ialah penghantaran pasukan Dutch Risk
Reduction Team (DRR) ke Malaysia bagi menilai impak fenomena banjir dan cadangan
penyelesaian yang bersesuaian. KASA juga sedang mengadakan perbincangan dengan
pelbagai pihak bagi menjayakan kolaborasi ini. Tuan Yang di-Pertua, kita menyedari
bahawa risiko banjir meninggalkan kesan dan kerosakan yang sangat besar. Namun
usaha-usaha yang perlu kita buat juga menelan belanja yang sangat besar. Kita
meletakkan sasaran daripada 100 ARI kepada 200 ARI. Bermakna ia akan meningkatkan
kos jangka panjang keseluruhan dalam tempoh 50 tahun sehingga tahun ‘2010’.
Keseluruhan anggaran yang kita jangkakan menelan belanja lebih daripada RM300 bilion
bagi mengatasi cabaran perubahan iklim ke atas negara termasuk juga pembinaan
tebatan banjir, pembinaan benteng, naik taraf ban-ban yang sedia ada dan pencegahan
hakisan pantai dan semua ini menelan kos yang sangat besar. Namun, dalam jangka
masa yang panjang, negara perlu melaksanakan beberapa langkah yang telah saya
nyatakan tadi sekurang-kurangnya bagi mengurangkan risiko pada masa hadapan.

KASA percaya cadangan penyelesaian segera, jangka pendek dan jangka
panjang, impak fenomena banjir dari segi kemusnahan harta benda mahupun kehilangan
nyawa setidak-tidaknya dapat kita minimumkan. Kejayaan pelaksanaan penyelesaian ini
bergantung kepada kerjasama semua pihak sama ada agensi Kerajaan Persekutuan,
kerajaan negeri, pihak berkuasa tempatan, NGO, masyarakat dan seluruhnya. Mudah-
mudahan apa yang kita hasratkan itu dipermudahkan oleh Allah SWT dan kita bersama-
sama menjayakan apa yang telah dirancang oleh pihak kementerian bagi keselamatan
masa hadapan negara.

Tuan Yang di-Pertua, saya fikir itu sahaja yang saya benarkan bagi perancangan
masa hadapan negara kita, terima kasih. Assalamualaikum warahmatullahi wabarakatuh
dan selamat tengah hari.

Timbalan Yang di-Pertua [Dato’ Mohd Rashid Hasnon]: Walaikumusalam, dan
terima kasih Yang Berhormat Menteri Alam Sekitar dan Air. Ahli-ahli Yang Berhormat,
penerangan daripada Yang Amat Berhormat Perdana Menteri, Yang Berhormat Menteri
di Jabatan Perdana Menteri, Yang Berhormat Menteri Kewangan dan Yang Berhormat
Menteri Alam Sekitar dan Air ini terbuka untuk ahli-ahli meminta penjelasan dan
memberikan pandangan.

Ahli Yang Berhormat, saya ada menerima seramai — ahli-ahli yang begitu ramai.
Saya akan sebutkan — dalam sesi meminta penjelasan ini dimulakan oleh Yang Berhormat
Ketua Pembangkang selama satu jam, Pengerusi backbenchers dan ketua-ketua parti 15
minit, dan Ahli-ahli Yang Berhormat yang lain lima minit.

Datuk Seri Panglima Abdul Azeez bin Abdul Rahim [Baling]: Tuan Yang di-
Pertua, minta tujuh minit boleh? Tujuh minit. Tuan Yang di-Pertua.
