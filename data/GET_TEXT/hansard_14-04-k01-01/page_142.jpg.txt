134 DR.20.01.2022

Timbalan Yang di-Pertua [Dato' Mohd Rashid Hasnon]: Baik, terima kasih
Yang Berhormat Jelutong. Sila.

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Menteri.

Datuk Dr. Haji Abd. Latiff bin Ahmad: Saya tidak bagi pun dia mencelah.
[Ketawa]

Tuan Sanisvara Nethaji Rayer a/l Rajaji [Jelutong]: Saya tanya bagi pihak...
Datuk Dr. Haji Abd. Latiff bin Ahmad: Dia mencelah, saya jawablah.

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Menteri, kalau boleh Kuala Selangor.

Tuan M. Kulasegaran [Ipoh Barat]: NADMA pun baru dapat dicari.

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Menteri, kalau boleh Kuala Selangor sikit.

Datuk Dr. Haji Abd. Latiff bin Ahmad: Proses mencari ini masih dijalankan oleh
pihak berkuasa polis. Kalau ada maklumat, kita akan beritahu.

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Menteri.

Datuk Dr. Haji Abd. Latiff bin Ahmad: Yang Berhormat Port Dickson
menyatakan bahawa— mencadangkan supaya Yang Berhormat Menteri Besar ataupun
Ketua-ketua Menteri menjadi Pengerusi Keselamatan Negeri. Elok diberitahu bahawa
merujuk Arahan MKN No. 1, Pengurusan Keselamatan Negara dilaksanakan melalui
Majlis Keselamatan Negara, sidang MKN yang dipengerusikan oleh Yang Amat
Berhormat Perdana Menteri. Keselamatan adalah isu Federal.

Di peringkat negeri pula, pelaksanaan pengurusan keselamatan peringkat negeri
dilaksanakan melalui Jawatankuasa Keselamatan Negeri (JKKN) yang dipengerusikan
oleh Yang Amat Berhormat Menteri Besar atau Ketua Menteri. Walau bagaimanapun,
terdapat beberapa buah negeri yang pengerusinya telah dilantik daripada kalangan
Menteri Pusat oleh Yang Amat Berhormat Perdana Menteri. Lantikan sebagai Pengerusi
Keselamatan Negeri ini tidak ada sangkut paut mengenai pengurusan bencana. Yang
Amat Berhormat Perdana Menteri boleh melantik antara Menteri Kabinet sebagai
Pengerusi MKN Negeri disebabkan hal-hal keselamatan adalah di bawah bidang kuasa
Kerajaan Persekutuan. Ketiga...

Dato’ Seri Anwar bin Ibrahim [Port Dickson]: Penjelasan Yang Berhormat.
Timbalan Yang di-Pertua [Dato' Mohd Rashid Hasnon]: Sila.

Dato’ Seri Anwar bin Ibrahim [Port Dickson]: Dalam kes Selangor, jawapan ini
tidak tepat sebab mesyuarat itu membincangkan soal keselamatan dan menangani
permasalahan banjir. Yang Berhormat Menteri Besar tidak dibenarkan sehingga dua hari
selepas itu, Yang Amat Berhormat Perdana Menteri memberitahu dia boleh
mempengerusikan. Jadi, macam mana jawapan dia kata sama? Tidak betul. Yang Amat
Berhormat Perdana Menteri bagi penjelasan lain. Yang Amat Berhormat Perdana Menteri
kata masa itu pengerusinya lain. Jadi apabila ada masalah berbangkit dan arahan
dikeluarkan itu tidak dapat dilaksanakan kerana arahan harus datang dari Majlis
Keselamatan Negara dan Majlis Keselamatan Negeri. [Disampuk] Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Port Dickson. Sila.

Datuk Dr. Haji Abd. Latiff bin Ahmad: Pengerusi dia ada dua perkara yang
berbeza Yang Berhormat Port Dickson. Satu, hal-hal keselamatan negara di bawah Akta
MKN di mana Yang Amat Berhormat Perdana Menteri mengeluarkan Arahan Nombor 1
bagi urusan keselamatan di mana isu keselamatan adalah isu Federal, it is a Federal list.
