DR.20.01.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KHAS
Khamis, 20 Januari 2022
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

PEMASYHURAN DARIPADA TUAN YANG DI-PERTUA
MESYUARAT KHAS DEWAN RAKYAT

10.04 pg.

Tuan Yang di-Pertua: Assalamualaikum warahmatullahi wabarakatuh, selamat
sejahtera. Ahli-ahli Yang Berhormat, dengan segala hormatnya ingin saya memaklumkan
bahawa Yang Amat Berhormat Perdana Menteri selaku Ketua Majlis Dewan Rakyat telah
memaklumkan kepada saya pada 6 Januari 2022 supaya diadakan suatu Mesyuarat Khas
pada hari ini selaras dengan peruntukan Peraturan Mesyuarat 11(3) Peraturan-peraturan
Majlis Mesyuarat Dewan Rakyat.

Tujuan Mesyuarat Khas ini adalah untuk membincangkan berkenaan penerangan
daripada Menteri-menteri di bawah Peraturan Mesyuarat 14(1)(i), seperti dalam Aturan
Urusan Mesyuarat yang telah diedarkan kepada semua Ahli Yang Berhormat iaitu seperti
berikut:

(i) Penerangan oleh Yang Amat Berhormat Perdana Menteri
berkenaan Situasi Bencana Banjir Penghujung Tahun 2021;

(ii) Penerangan oleh Yang Berhormat Menteri di Jabatan Perdana
Menteri (Tugas-tugas Khas) berkenaan Pengurusan Bencana
Banjjir;

(iii) Penerangan oleh Yang Berhormat Menteri Kewangan

berkenaan Bantuan Bencana Banjir; dan

(iv) Penerangan oleh Yang Berhormat Menteri Alam Sekitar dan Air
berkenaan Perancangan Jangka Panjang Bencana Banjir.

Menyedari kepentingan isu yang dibawa pada Mesyuarat Khas ini dan untuk
membolehkan isu tersebut diperhalusi dengan sebaik-baiknya oleh Ahli-ahli Yang
Berhormat di Dewan Rakyat ini, saya telah memutuskan untuk membenarkan Abhli-ahli
Yang Berhormat untuk meminta penjelasan dan memberikan pandangan selepas selesai
penerangan daripada Yang Berhormat Menteri-menteri dan ianya akan diakhiri oleh Yang
Berhormat Menteri-menteri berkenaan untuk menjawab isu-isu yang dibangkitkan oleh
Ahli-ahli Yang Berhormat semua.

Ahli-ahli Yang Berhormat, bagi membolehkan seramai mungkin Ahli-ahli Yang
Berhormat dapat memberikan pandangan, adalah dicadangkan mesyuarat hari ini
bersidang secara terus tanpa berhenti rehat. Oleh itu, saya menjemput Yang Berhormat
Menteri untuk mencadangkan usul Peraturan Mesyuarat 12(1). Yang Berhormat Menteri,
silakan.
