142 DR.20.01.2022

Kewangan kena pantau. Misalnya ada kawasan, ada yang dapat RM1,000 dari negeri, di
Sungai Kandis, ada yang tidak dapat daripada Federal. Ada yang dapat RM4,500. Saya
memang dalam hal banjir, dalam hal malapetaka, kita jangan main politik langsung. Tidak
kira apa-apa parti, tidak kira apa-apa kaum, supaya kita selaraskan bantuan ini. Kalau hari
itu kerjasama Federal dan negeri ini perlu dipererat dalam menyerahkan bantuan. Jadi,
kita harap Menteri Kewangan mengambil perhatian khas dalam hal ini sebab kepincangan
ini kalau tidak dikawal akan berlaku.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kota Raja.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Kota Raja. Kita akan pantau dan juga kita ambil maklum dan akan ambil
tindakan yang sewajarnya. Selanjutnya Yang Berhormat Bagan dan juga Yang Berhormat
Pasir Salak mencadangkan pemberian bantuan RM1,000 ini kepada mangsa banjir perlu
disalurkan setiap kali berlakunya bencana banjir.

Untuk makluman Ahli-ahli Yang Berhormat, sebagai penambahbaikan, kita
bersetuju dengan apa yang disebut oleh Yang Berhormat Bagan dan juga Yang Berhormat
Pasir Salak. Jadi Bantuan Wang Ihsan (BWI) ini merupakan sumbangan tunai yang
sememangnya kerajaan akan salurkan setiap kali berlaku bencana banjir.

Bagi tahun 2021, ingin saya tekankan sekali lagi, kerajaan telah melaksanakan
beberapa penambahbaikan RM500 kepada RM1,000. Menyalurkan kepada semua PKIR
yang terkesan termasuk mereka yang tidak berpindah dahulu. Hanya mereka yang pindah
sahaja. Sekarang yang tidak pindah pun akan dapat. Kadar BWI untuk kematian juga kita
tingkatkan daripada RM5,000 kepada RM10 ribu dan juga mangsa-mangsa yang terjejas
akibat banjir boleh menuntut BWI setiap kali bencana menimpa. Dahulu hanya sekali
sahaja boleh menuntut. Silakan Yang Berhormat Shah Alam.

Tuan Khalid bin Abd Samad [Shah Alam]: Terima kasih Yang Berhormat
Menteri. Saya mendapati bahawa bantuan yang diberikan amat dialu-alukan. Hanya
daripada segi pengurusannya. Ada yang ikut nombor IC dan bukan mengikut alamat
rumah. Ini menimbulkan masalah kerana kadangkala berdasarkan kepada nombor IC itu,
orang yang di dalam satu buah rumah yang sama mendapat dua kali.

Lalu saya hendak cadangkan supaya pengurusan pemberian sumbangan ini
diuruskan dengan lebih baik dan menentukan bahawa ia berdasarkan kepada alamat
rumah dengan pengesahanlah bahawa kawasan itu dan rumah-rumah itu memang
berlakunya banjir dan bukan berpandukan semata-mata atas IC.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Shah Alam.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Shah Alam. Memang saya akui memang ada juga yang dapat dua kali tetapi
sepatutnya seperti yang disebut tadi, KIR patut dapat satu kali sahaja. Kita akan pantau
lebih mengenai perkara ini.

Yang Berhormat Port Dickson dan Yang Berhormat Bagan telah membangkitkan
sebab-sebab bantuan banjir tidak disalurkan terus kepada kerajaan negeri. Seperti yang
semua Ahli Yang Berhormat sedia maklum, pengurusan bencana merupakan
tanggungjawab bersama Kerajaan Persekutuan dan juga kerajaan negeri. Ini jelas
dinyatakan di bawah Jadual Kesembilan, Senarai Pertama Perlembagaan Persekutuan
bahawa pertahanan yang turut merangkumi isu bencana adalah di bawah tanggungjawab
Kerajaan Persekutuan.

Namun dalam jadual yang sama tetapi di Senarai Kedua pula menyatakan
tanggungjawab mengenai guna tanah kerajaan tempatan serta pengurusan sungai dan
saliran adalah di bawah kerajaan negeri.

Menteri di Jabatan Perdana Menteri (Tugas-tugas Khas) [Datuk Dr. Haji Abd.
Latiff bin Ahmad]: Yang Berhormat Shah Alam balik, ya?
