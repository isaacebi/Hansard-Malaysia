30 DR.20.01.2022

01150
PENERANGAN DARIPADA MENTERI ALAM SEKITAR DAN AIR

11.50 pg.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim... [Membaca sepotong ayat Al-Quran] Tuan Yang di-Pertua,
seluruh Ahli Mesyuarat. Pertama sekali, terlebih dahulu saya ingin mewakili Kementerian
Alam Sekitar dan Air, ingin merakamkan ucapan takziah dan simpati kepada mangsa
banjir yang terkesan dengan fenomena banjir Disember 2021 yang lalu. Terima kasih juga
diucapkan kepada anggota penyelamat, agensi kerajaan, NGO dan sukarelawan yang
membantu dalam memulihkan pasca banjir di kawasan-kawasan yang terjejas.

Bagi pihak Kementerian Alam Sekitar dan Air, kita ingin jelaskan kepada Dewan
yang mulia ini mengenai perancangan jangka pendek, jangka panjang yang akan
dilaksanakan oleh Kementerian Alam Sekitar dan Air dalam menangani fenomena banjir
pada masa akan datang.

Saya tidak berhasrat untuk mengulangi perbahasan mengenai situasi banjir dan
pengurusan banjir yang telah disampaikan oleh Yang Amat Berhormat Perdana Menteri
dan Yang Berhormat Menteri di Jabatan Perdana Menteri (Tugas-tugas Khas) walaupun
ia menyentuh sedikit sebanyak fungsi Kementerian Alam Sekitar dan Air.

Tuan Yang di-Pertua, kejadian banjir yang berlaku pada Disember 2021 ialah
susulan daripada fenomena luar jangka, terutamanya taburan hujan yang luar biasa dan
fenomena ini juga turut disebabkan oleh faktor-faktor seperti:

(i) pembangunan dalam kawasan dataran banjir, dan rizab sungai
yang menyebabkan pengurangan kapasiti takungan air;

(ii) aliran air sungai yang terhalang disebabkan oleh tiang jambatan
dan kemudahan utiliti dengan adanya debris ataupun puing yang
mengandungi sampah, sisa, sedimen dan bahan buangan;

(iii) jajaran asal sungai yang telah diluruskan dan dikonkritkan
menyebabkan aliran sungai lebih laju di kawasan hilir atau
downstream;

(iv) pembukaan tanah di kawasan tadahan menyebabkan aliran air
permukaan lebih laju ke dalam sungai, berlakunya runtuhan di
tebing dan membawa kelodak dan puing-puing seterusnya yang
menyebabkan banjir di kawasan hilir; dan

(v) pam dan pintu air yang tidak dapat berfungsi dengan sempurna
akibat timbunan sampah sarap dan terputusnya bekalan elektrik
yang terpaksa dipotong oleh pihak TNB kerana keselamatan
awam, namun akibatnya ia menjejaskan fungsi pam kita yang
sedia ada.

Tuan Yang di-Pertua, setelah mengambil kira faktor-faktor tersebut, Kementerian
Alam Sekitar dan Air memaklumkan melalui agensi JPS, MET Malaysia dan NAHRIM telah
pun melaksanakan beberapa tindakan berikut:

(i) Kawalan pintu empangan, pam dan pintu air. Pelepasan air dalam
kawasan empangan dan pintu air dilaksanakan secara terkawal
mengikut peraturan tetap operasi. JPS mempunyai 1,645 unit
pintu air, 653 buah rumah pam dan 288 unit pam mudah alih di
seluruh negara. Secara umumnya, semua pam dan pintu air ini
beroperasi semasa kejadian banjir.
