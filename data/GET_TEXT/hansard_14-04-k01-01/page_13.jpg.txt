DR.20.01.2022 5

Dato’ Seri Dr. Shahidan bin Kassim: Point of order perkara berapa Yang
Berhormat?

Tuan Yang di-Pertua: Point’s taken. Yang Berhormat, saya sudah buat ruling hari
ini Peraturan Mesyuarat 11(3) agendanya ditetapkan oleh Yang Amat Berhormat Perdana
Menteri mengenai banjir. Silakan Yang Amat Berhormat Perdana Menteri. Terima kasih.

Datuk Wira Dr. Mohd. Hatta bin Md. Ramli [Lumut]: Isu Tan Sri Dato’ Sri Haji
Azam bin Baki sebulan akan datang baharu panggil sidang Dewan.

10.15 pg.

Perdana Menteri [Dato’ Sri Ismail Sabri bin Yaakob]: Boleh buka ya? [Sambil
menanggalkan pelitup muka]

Tuan Yang di-Pertua: Ya, sila.

Dato’ Sri Ismail Sabri bin Yaakob: Terima kasih Tuan Yang di-Pertua. Kalau
kita masih ingat sewaktu persidangan kita tambah satu hari untuk membincangkan
pindaan Akta 342, ramai di kalangan Ahli-ahli Yang Berhormat minta supaya kita
membincangkan isu banjir. Oleh sebab itu saya menulis surat kepada Tuan Yang di-
Pertua untuk memohon perbincangan satu hari suntuk mengenai isu banjir.

Tuan Khalid bin Abd Samad [Shah Alam]: Lambat, patutnya hari itu.

Dato’ Sri Ismail Sabri bin Yaakob: Oleh kerana banyak kekeliruan telah pun
disebut, pelbagai tuduhan. Cuma saya tidak tuduh sesiapapun di sebelah sana walaupun
Ahli Parlimen sepatutnya terlibat dalam banjir tetapi saya tidak sebut sekalipun. [Tepuk]
Tidak pernah saya sebutkan. Jadi, pada hari ini saya tak nak merujuk kepada sesiapa,
saya akan menerangkan perkara sebenar yang berlaku supaya rakyat faham apa
sebenarnya yang berlaku ketika banjir berlaku.

Tuan Yang di-Pertua, kerajaan menzahirkan perasaan dukacita terhadap
bencana alam yang telah melanda negara bermula penghujung tahun 2021 disebabkan
oleh taburan hujan yang luar biasa. Bencana banjir dan tanah runtuh telah berlaku di
beberapa buah negeri iaitu di Selangor, Pahang, Negeri Sembilan, Johor, Kelantan dan
juga Sabah dan beberapa buah negeri yang lain. Untuk makluman Ahli Yang Berhormat,
pada 1 November 2021, Jabatan Meteorologi Malaysia ataupun MET Malaysia telah
mengumumkan bahawa Monsun Timur Laut atau MTL di Malaysia akan bermula pada 3
November 2021 hingga Mac 2022.

MET Malaysia menjangkakan sebanyak empat hingga enam episod hujan lebat
berterusan akan berlaku dalam tempoh tersebut. Sehingga 11 Januari 2022, sebanyak
empat episod hujan lebat berterusan telah berlaku.

Episod pertama 10 November 2021. Episod 1, negeri-negeri yang terlibat banjir
adalah Kelantan, Negeri Sembilan, Selangor, Kedah, Perlis, Johor, Melaka dan Perak.

Episod kedua, 2 hingga 4 Disember 2021. Negeri-negeri yang terlibat adalah
Terengganu, Kedah, Johor dan Sarawak.

Episod ketiga, 12 hingga 19 Disember 2021. Negeri yang terlibat banjir adalah
Terengganu, Kelantan, Pahang, Selangor, Sabah, Kedah, Perak, Melaka, Negeri
Sembilan dan Wilayah Persekutuan Kuala Lumpur.

Episod keempat, pada 27 Disember 2021 hingga 4 Januari 2022. Negeri-negeri
yang terlibat adalah Johor, Melaka, Negeri Sembilan, Pahang, Perak, Selangor,
Terengganu dan Sabah.

Tuan Yang di-Pertua, di kesempatan ini saya ingin menjelaskan sekali lagi
bahawa persediaan menghadapi Monsun Timur Laut 2021-2022 adalah berdasarkan
arahan Majlis Keselamatan Negara (MKN) Nombor 20. Berdasarkan arahan ini Agensi
Pengurusan Bencana Negara ataupun NADMA selaku Sekretariat Jawatankuasa
Pengurusan Bencana Pusat ataupun JPBP pada setiap tahun akan merancang
persediaan menghadapi musim Monsun Timur Laut.
