28 DR.20.01.2022

kalinya telah menawarkan pembiayaan pada kadar kosong peratus termasuk moratorium
bayaran balik selama enam bulan untuk jumlah pinjaman sehingga RM10,000.

Pada asalnya inisiatif ini diumumkan dengan penyediaan dana sebanyak RM100
juta. Namun, mengambil kira permintaan yang tinggi oleh mangsa-mangsa_ banjir,
kerajaan bersetuju untuk meningkatkan dana bagi tujuan ini kepada RM200 juta.
Permohonan untuk BSN telah mula dibuka pada 27 Disember 2021 lalu. Untuk makluman,
setakat 19 Januari BSN telah meluluskan permohonan dengan nilai pinjaman berjumlah
hampir RM189 juta.

Selanjutnya, Bank Negara juga telah menyediakan dana RM500 juta di bawah
Kemudahan Bantuan Bencana (DRF) melalui bank komersial iaitu sehingga RM500,000
kepada pengusaha PKS dan sehingga RM75,000 kepada usahawan mikro. Tempoh
pembiayaan adalah sehingga lima tahun termasuk moratorium bayaran balik selama
enam bulan dengan kadar pembiayaan sehingga 3.5 peratus setahun. Sejak mula dibuka
pada 27 Disember tahun lalu, DRF yang telah diluluskan pinjaman bernilai RM30.4 juta.

Selanjutnya TEKUN juga dengan dana keseluruhan sebanyak RM30 juta telah
menawarkan pinjaman sehingga RM10,000 pada kadar kosong peratus serta moratorium
selama 12 bulan kepada pengusaha-pengusaha mikro. Setakat 19 Januari, nilai pinjaman
yang diluluskan berjumlah RM2.9 juta. Bagi usahawan TEKUN sedia ada yang terjejas
akibat banjir, moratorium bayaran balik pinjaman selama enam bulan turut ditawarkan
bermula Disember 2021 sehingga Mei 2022 melibatkan implikasi kewangan lebih daripada
RM7 juta. Sebagai tambahan sektor perbankan juga telah bersetuju untuk memberikan
moratorium bayaran balik semua jenis pinjaman kepada mangsa-mangsa banjir sehingga
enam bulan.

Lembaga Pembiayaan Perumahan Sektor Awam (LPPSA) juga bersetuju
menawarkan penangguhan bayaran balik ansuran bulanan selama tiga bulan bagi
pelanggan LPPSA yang terjejas. Selain itu, agensi kerajaan lain seperti MARA bersetuju
untuk turut memberi kelonggaran untuk penjadualan semula bayaran balik pinjaman
MARA.

Tuan Yang di-Pertua, bermula dengan cabaran penularan varian baharu COVID-
19 yang membimbangkan pada awal tahun lalu kemudian disusuli dengan musibah banjir
dan penularan varian Omicron, sesungguhnya tahun 2021 merupakan tahun yang
dipenuhi dengan pelbagai dugaan yang telah menguji seluruh Keluarga Malaysia. Namun,
ingin saya tegaskan bahawa kerajaan ini telah mengambil langkah yang segera dalam
menagani cabaran-cabaran tersebut serta untuk bersiap siaga bagi menghadapi sebarang
kemungkinan pada masa hadapan.

Kini dengan sokongan rakyat dan terus patuh kepada SOP dan mengamalkan
kawalan kendiri bersama-sama pendekatan negara melalui PPN dan PICK, a/hamdulillah
kita dapat lihat sinar yang nyata ke arah landasan-landasan pemulihan ekonomi yang
kukuh pada tahun ini.

Buat pertama kali sejak April 2020, bilangan penganggur pada November 2021
telah menurun iaitu kurang daripada 700,000 orang dengan kadar pengangguran yang
beransur pulih kepada 4.3 peratus berbanding nilai tertinggi pada Mei 2020 iaitu 5.3
peratus. Selain itu, dalam bulan yang sama pada November tahun lepas, indikator lain
seperti Indeks Pengeluaran Perindustrian (IPP) negara telah meningkat 9.4 peratus tahun
ke tahun dipacu oleh peningkatan dalam indeks pembuatan elektrik dan perlombongan.
Semua sektor pembuatan telah mencatat nilai jualan tertinggi berjumlah lebih RM142
bilion iaitu peningkatan sebanyak 18.8 peratus tahun ke tahun.

Jualan perdagangan borong dan runcit negara mencatatkan paras tertinggi iaitu
peningkatan tujuh peratus tahun ke tahun kepada RM118.1 bilion. Aktiviti perdagangan
pula telah mencecah RM2 trilion selepas meningkat 24.6 peratus bagi tempoh Januari
hingga November 2021 berbanding tempoh sama tahun 2020. Keyakinan pelabur asing
pula kekal teguh terhadap keutuhan dan prospek pemulihan negara. Malaysia
mencatatkan pelaburan langsung asing bersih atau net FDI berjumlah RM30 bilion bagi
tempoh sembilan bulan pertama 2021 lebih tinggi berbanding keseluruhan tahun 2020
iaitu RM14.6 bilion.
