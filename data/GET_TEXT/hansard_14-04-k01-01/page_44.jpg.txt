36 DR.20.01.2022

Akan tetapi kita juga harus tahu kebangkitan rakyat begini rupa kerana kadang-
kadang mereka rasa lelah, penat dan sangsi tentang kesungguhan kerajaan, terutama di
peringkat awal menangani masalah ini. Agak perlahan dan lembap, tidak ada penjelasan
dan kita tahu sebab itu Jeneral Tan Sri Affendi Buang, semasa itu Panglima Angkatan
Tentera terpaksa mengeluarkan kenyataan mengambil tindakan awal kerana NADMA
lembap dalam mengambil tindakan ini. [Tepuk]

Beberapa Ahli: Ya.

Dato’ Seri Anwar bin Ibrahim [Port Dickson]: Baik, mungkin ada penjelasan
dari Yang Berhormat Menteri, tidak apa. Saya ada sedikit pengalaman dan Yang Amat
Berhormat Perdana Menteri tahu. Bila ada krisis umpamanya pada tahun 1995, berlaku
di Sri Muda. Sidang tergempar MKN dan Jawatankuasa Keselamatan pada masa itu
segera diadakan, ditanya kepada Panglima Angkatan Tentera. Berapa lama diperlukan
untuk turun ke medan dan gelanggang? Dia jawab empat jam. Jadi, jam 4 petang
mesyuarat, jam 8 malam itu sudah turun seluruh kekuatan tentera, polis, bomba di
kawasan berkenaan.

Saya lihat sendiri jam 10 malam, menyaksikan sendiri gerakan yang begitu rupa.
Jadi, tidak boleh nafikan walaupun mesyuarat mungkin diadakan tetapi ramai Menteri
hilang, tidak dilihat di lapangan. Betul, Yang Amat Berhormat Perdana Menteri ada tetapi
Menteri hilang. Ini bukan saya sebut di sini. Selepas sidang Parlimen, saya beritahu Yang
Amat Berhormat Perdana Menteri, ada yang memilih untuk pergi menjalani umrah. Ini dia
yang ajar kita figh awlawiyyat, figh ikut keutamaan. Rakyat mati, rumah hanyut dan kita
pilih untuk melaksanakan umrah. [Tepuk]

Hal-hal ini mesti dibetulkan, beri penjelasan kepada rakyat supaya perkara ini
jangan berulang. Kalaupun pergi sebelum itu Yang Berhormat, balik segeralah kerana
tanggungjawab kita sebagai Menteri. Ini tidak, orang di sini hanyut, mati, di sini kita
labbaikallah. Jadi kita tidak boleh nafikan keupayaan, keutamaan dan saya bukan hendak
meremehkan.

Tuan Mohamad bin Sabu [Kota Raja]: ...Yang Berhormat Ketua Pembangkang.

Dato’ Seri Anwar bin Ibrahim [Port Dickson]: Saya bukan hendak meremehkan
keperluan umrah tetapi saya hendak beritahu tentang keutamaan yang disebutkan.

Tuan Mohamad bin Sabu [Kota Raja]: Apakah satu konsep sekarang ini untuk
orang-orang agama ini dia menyeru orang, untuk dia tidak apa. Awlawiyyat ini saya dengar
daripada awal, daripada Menteri inilah dulu mengajar kami tetapi sekarang dia boleh
tinggalkan keadaan mula banjir.

Menteri Alam Sekitar dan Air [Dato' Sri Tuan Ibrahim bin Tuan Man]: Saya
akan jawab nanti, saya akan jawab nanti. Biar faham situasi dan keadaan.

Tuan Mohamed Hanipa bin Maidin [Sepang]: Tidak payah jawablah.

Tuan Mohamad bin Sabu [Kota Raja]: Jawab. Jangan perlekehkan agama di
Malaysia.

Dato’ Sri Tuan Ibrahim bin Tuan Man: Jangan tuduh sembarangan. Banding
umrah dengan pergi main salji, mana yang lebih penting? Terima kasih.

Tuan Mohamad bin Sabu [Kota Raja]: Baik, putus dah saya punya ini. [Merujuk
kepada face mask]

Dato’ Seri Anwar bin Ibrahim [Port Dickson]: Baik, terima kasih.
Tuan Khalid bin Abd Samad [Shah Alam]: Yang Berhormat Port Dickson.

Dato’ Seri Anwar bin Ibrahim [Port Dickson]: Memang ada waktu Yang
Berhormat Menteri jawab tadi. Saya hanya mencari penjelasan kerana ini dibangkitkan
dan untuk maklumat Tuan Yang di-Pertua, saya memang maklum dengan baik kepada
Yang Amat Berhormat Perdana Menteri sendiri, saya kata mana dia Menteri-menteri yang
ramai ini.
