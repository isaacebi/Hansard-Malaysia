2 DR.20.01.2022

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

10.06 pg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Bismillahi Rahmani Rahim.
Assalamualaikum warahmatullahi wabarakatuh, salam sejahtera. Tuan Yang di-Pertua;

“Mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan ditangguhkan
pada jam 1.00 tengah hari dan akan bersidang secara terus sehingga
selesai semua urusan dalam Aturan Urusan Mesyuarat dan selepas itu
Majlis Mesyuarat akan ditangguhkan sehingga ke suatu tarikh yang tidak
ditetapkan.”

Tuan Yang di-Pertua: Terima kasih, Yang Berhormat Menteri. Ada yang
menyokong?

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Tuan Yang di-Pertua, saya mohon menyokong.

Tuan Yang di-Pertua: Terima kasih, Yang Berhormat Menteri. Ahli-ahli Yang
Berhormat, sekarang saya kemukakan masalah kepada Majlis untuk diputuskan.
Masalahnya ialah usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]

PENERANGAN DARIPADA MENTERI-MENTERI DI BAWAH P.M 14(1)(i)

PENERANGAN DARIPADA YANG AMAT BERHORMAT PERDANA MENTERI

Dato’ Seri Haji Salahuddin bin Ayub [Pulai]: Tuan Yang di-Pertua, Point of
Order.

Tuan Yang di-Pertua: Saya.

Dato’ Seri Haji Salahuddin bin Ayub [Pulai]: Tuan Yang di-Pertua, saya telah
menghantar satu notis usul 18(1). Saya faham isi kandungan itu yang telah diberikan
jawapan kepada saya tetapi di sini ada Yang Amat Berhormat Perdana Menteri kerana itu
hak Yang Amat Berhormat Perdana Menteri untuk mengizinkan satu tajuk atau satu
agenda untuk diperdebatkan atau dibahas pada persidangan kali ini.

Saya tidak menafikan pentingnya banjir yang telah melanda negara kita tetapi isu
yang mendatang ialah isu yang melibatkan integriti. Suatu isu yang melibatkan penjawat
awam, Ketua Pengarah SPRM. Jadi, apa salahnya dengan izin Yang Amat Berhormat
Perdana Menteri, kalau usul ini diterima pun hanya satu jam nanti pukul 4.30 petang. Apa
salahnya isu ini kita perdebatkan, ia sama penting kepada isu negara dan kita boleh bahas
isu-isu banjir bersekali dan saya mohon perkara ini untuk dipertimbangkan. Terima kasih.

Tuan Yang di-Pertua: Terima kasih Yang Berhormat Pulai.

Tuan Nga Kor Ming [Teluk Intan]: Tuan Yang di-Pertua, perkara saya juga
memfailkan isu tergempar.
