26 DR.20.01.2022

tahun 2021, seperti yang diumumkan sebelum ini, kerajaan telah melaksanakan beberapa
penambahbaikan berhubung kadar dan skop BWI. Antaranya ialah:

(i) meningkatkan kadar BWI daripada RM500 kepada RM1,000 bagi
setiap ketua isi rumah (KIR) yang terjejas akibat banjir;

(ii) menyalurkan kepada semua KIR yang terkesan termasuk mereka
yang tidak berpindah ke Pusat Pemindahan Sementara (PPS);

(iii) kadar BWI untuk kematian buat waris mangsa juga dinaikkan
daripada RM5,000 kepada RM10,000; dan

(iv) mangsa-mangsa yang terjejas akibat banjir boleh menuntut BWI
setiap kali bencana menimpa berbanding sebelum ini hanya
sekali sahaja semasa berlakunya Monsun Timur Laut.

Sejak 27 Disember sehingga kini, seramai 75,000 KIR telah menerima
sumbangan BWI dengan penyaluran berjumlah RM75 juta. Berhubung bayaran BWI
untuk kematian pula, seramai 46 orang waris telah menerima bantuan RM10,000.
Sehingga kini, lebih RM125 juta telah pun disalurkan kepada negeri-negeri yang terlibat
dengan banjir bagi menyelaras pemberian BWI dan BWI untuk kematian kepada KIR yang
terlibat.

Kedua, seperti yang diumumkan, Tenaga Nasional Berhad bersetuju memberi
pengecualian bayaran bil elektrik bagi bulan Disember 2021 kepada pengguna domestik
yang terjejas dengan bencana banjir. Setakat ini, seramai 45,000 isi rumah yang terkesan
akibat banjir telah menerima manfaat ini.

Selanjutnya yang ketiga, kerajaan ini juga telah menyediakan baucar diskaun
pembelian peralatan elektrik kepada mangsa-mangsa banjir bagi pembelian barangan
elektrik yang telah rosak. Melalui inisiatif ini, setiap KIR yang layak akan mendapat baucar
diskaun pembelian peralatan elektrik bernilai RM500 semasa membuat pembelian sama
ada secara fizikal di kedai berdaftar atau di platform e-dagang yang diiktiraf oleh
Kementerian Tenaga dan Sumber Asli (KeTSA). Alhamdulillah, setakat data terkini yang
diperoleh, baucar diskaun pembelian peralatan elektrik telah memanfaatkan kira-kira
5,100 KIR dengan nilai keseluruhan baucar digunakan berjumlah hampir RM2.5 juta.

Tuan Yang di-Pertua, keempat, bencana banjir yang melanda ini pastinya telah
merosakkan rumah kediaman buat mangsa yang terkesan. Ada yang rosak kecil, ada
yang memerlukan pembaikan serius, malah ada yang rosak teruk sehingga memerlukan
kediaman baharu.

Maka, bagi meringankan beban kepada KIR yang mengalami kerosakan kecil
rumah kediaman mereka, kerajaan akan menyediakan bantuan tunai pembaikan kecil
rumah sehingga RM5,000. Manakala bagi mana-mana KIR yang kekal pasti mengalami
kerosakan rumah dengan nilai melebihi RM5,000 pula, kerajaan akan melantik kontraktor
dengan kadar sehingga RM15,000 untuk baik pulih rumah dan sehingga RM56,000 untuk
bina baharu rumah kediaman.

Alhamdulillah, setakat data yang terkini, seramai 439 KIR telah dikenal pasti layak
untuk menerima sumbangan bantuan tunai pembaikan kecil rumah sehingga RM5,000.
Manakala bagi pembaikan rumah bernilai RM5,000 sehingga RM15,000, hampir 10,000
buah rumah telah dikenal pasti layak menerima kemudahan baik pulih rumah oleh
kerajaan. Selanjutnya, seramai 259 orang mangsa banjir pula setakat ini dikenal pasti
memerlukan kemudahan bina baharu rumah kediaman mereka oleh kerajaan.

Agensi kerajaan berkaitan masih giat mengenal pasti KIR yang memenuhi kriteria
untuk pembaikan rumah dan bina baharu. /nsya-Allah, semua mangsa banjir yang layak
akan menerima manfaat daripada inisiatif ini.

Kelima, selain rumah kediaman, kerajaan juga sedar bahawa barangan asas
rumah seperti perabot telah rosak akibat ditenggelami air. Sehubungan dengan itu, buat
pertama kalinya kerajaan akan menyalurkan bantuan barangan keperluan asas sebanyak
RM2,500 kepada KIR yang dikenal pasti.
