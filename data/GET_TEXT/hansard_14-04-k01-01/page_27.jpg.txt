DR.20.01.2022 19

Dari segi hebahan kepada orang awam, kaedah terbaik dan terpantas untuk
mengeluarkan amaran awal dan arahan bersedia khususnya kepada penduduk di
kawasan rendah dan berisiko banjir perlu ditambah baik. Misalnya, menggunakan aplikasi
Whatsapp push notification, melalui kerjasama dengan syarikat-syarikat telekomunikasi.
Penghasilan visual simulasi banjir, infografik dan sebagainya juga perlu diberi perhatian
yang boleh disebarluaskan melalui media massa dan media sosial.

Bagi penyediaan makanan kepada mangsa banjir pula, penggunaan teknologi
retort ataupun makanan sedia dimakan (meals ready-to-eat) untuk diedarkan kepada
mangsa banjir kerana kaedah pembungkusan tersebut lebih tahan lama dan kalis air.

Pengerusi dan agensi di bawah Jawatankuasa Pengurusan Bencana di setiap
peringkat perlu mahir dan memainkan peranan masing-masing selaras dengan Arahan
Majlis Keselamatan Negara No. 20. Sudah tiba masanya kita juga memperkasakan
peranan dan sumbangan organisasi sivil (civil society organisation) dalam pengurusan
bencana serta mengalu-alukan penglibatan mereka. Penglibatan CSO secara terselaras
dapat melancarkan lagi proses penyampaian bantuan kepada mereka yang terjejas.

Selain itu, pemerkasaan komuniti perlu dipertingkatkan lagi bagi mewujudkan
masyarakat yang berdaya tahan terhadap bencana. Peranan setiap ahli komuniti sebagai
first responder apabila berlaku sebarang bencana perlu diterapkan dan bukan hanya
bergantung pada agensi penyelamat semata-mata.

Tuan Yang di-Pertua serta Ahli-ahli Yang Berhormat sekalian, aspek pengurusan
risiko bencana atau disaster risk reduction (DRR) juga tidak boleh dipandang remeh. DRR
perlu ditambah baik secara whole-of-society approach dan diterapkan dalam segenap
aspek melalui pembangunan ekonomi, pendidikan, kesihatan dan sebagainya. Ini kerana
pengurusan bencana adalah urusan semua pihak. Komunikasi, pendidikan dan kesedaran
awam merupakan kunci yang perlu dilaksanakan secara berterusan bagi membentuk
budaya perkongsian tanggungjawab termasuk dalam DRR.

Selain daripada itu, pihak berkuasa tempatan perlu sentiasa memainkan peranan
seperti memastikan saluran longkang monsun khususnya di bandar dan pinggir bandar
sentiasa berada dalam keadaan baik dan tidak tersumbat dengan sampah-sarap. Ini bagi
mengurangkan risiko berlakunya banjir kilat yang juga boleh membawa kerugian akibat
kerosakan harta benda.

Saya melihat bencana bukan sahaja daripada aspek kerosakan yang dibawa
tetapi juga dari sudut positif yang mana ia adalah peluang untuk kita belajar, mengambil
pelajaran serta iktibar agar kita lebih bersedia dan berdaya tahan terhadap bencana pada
masa hadapan. Saya juga telah mengarahkan NADMA mempercepatkan penggubalan
Akta Pengurusan Bencana.

Tuan Yang di-Pertua dan Ahli-ahli Yang Berhormat, sebelum mengakhiri ucapan
saya — Pembentangan saya ini, saya ingin memaklumkan juga bahawa bagi butiran
terperinci mengenai pengurusan bencana akan diterangkan oleh Yang Berhormat Menteri
di Jabatan Perdana Menteri (Tugas-tugas Khas), Yang Berhormat Menteri Kewangan
akan memberikan butiran jelas mengenai bantuan kewangan yang disediakan oleh
kerajaan. Akhir sekali, Yang Berhormat Menteri Alam Sekitar dan Air (KASA) akan
memberikan penerangan mengenai pelan jangka pendek dan jangka panjang yang telah
dirancang.

Akhir sekali, saya tekankan bahawa pengurusan bencana adalah tanggungjawab
kita bersama dari peringkat komuniti hinggalah kerajaan Persekutuan. Saya ingin
mengucapkan jutaan terima kasih kepada semua pihak yang memainkan peranan penting
dalam menghulurkan bantuan bukan sahaja dari segi kewangan dan material malahan
bantuan sokongan psikososial yang sangat diperlukan untuk mangsa banjir untuk bangkit
semula dan meneruskan kehidupan. Saya amat terharu melihat semangat Keluarga
Malaysia yang telah disemai bersama di waktu-waktu sukar ketika ini. Inilah Keluarga
Malaysia, keluarga kita.

Sekian, terima kasih. Assalamualaikum warahmatullahi wabarakatuh. [Tepuk]
