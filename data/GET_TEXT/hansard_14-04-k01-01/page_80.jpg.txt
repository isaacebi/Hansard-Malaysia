72 DR.20.01.2022

Keadaan dalam kerajaan saya lihat agak tidak terurus dalam hal ini. kalau dulu
pada tahun 2018, Kementerian Sains Teknologi dan Inovasi bertukar menjadi
Kementerian Tenaga, Sains, Teknologi Alam Sekitar dan Perubahan Iklim (MESTECC).
Kini MESTECC sekali lagi dipecahkan balik pada tiga kementerian, yang mana aspek
perubahan iklim ini seolah-olah tidak lagi dilihat keutamaannya di bawah Kementerian
Alam Sekitar dan Air (KASA). Sangat tidak membantu sebenarnya, apabila strategi untuk
menangani perubahan iklim dibahagi-bahagikan antara beberapa kementerian dan agensi
tanpa diselaras oleh satu autoriti.

Satu dunia mengambil serius soal perubahan iklim ini. Akan tetapi di Malaysia
seolah-olah, “melepaskan batok di tangga” sahaja. Oleh kerana memang susah untuk
mengatasi cuaca yang severe ini dengan izin, maka pendekatan mitigasi dan adaptasi
diambil oleh kebanyakan negara. Akan tetapi perlu dipastikan pendekatan itu juga tidak
pula menambahkan mudarat kepada penduduk setempat. Contohnya jika sungai
dipindah, perlu dipastikan tiada mudarat lebih besar boleh berlaku akibat daripada
perubahan iklim.

Apa maknanya sebenarnya jika lembah takungan air digazet semula sebagai
kawasan perumahan di mana tentunya mengakibatkan kerosakan besar apabila berlaku
banjir dan akhirnya kerajaan juga terpaksa berbelanja lagi untuk bina ban dan sebagainya
sebagai mitigasi. Saya kira ini satu pembaziran wang dan boleh mudah diatasi sekiranya
kita mempunyai pendekatan dan strategi yang betul dan ditepati sebenarnya. Setiap kali
kita membuat keputusan untuk meluluskan ataupun menolak sebarang permohonan untuk
pembangunan.

Dua perkara sebenarnya yang saya hendak tekankan. Satu ialah peranan JPS.
Saya melihat laman web JPS disenaraikan semua akta dan perundangan yang berkaitan
dengan jabatan ini. Sampai ke hari ini, belum ada lagi satu akta JPS. Akta JPS, yang
mana memberikan penguatkuasaan kepada JPS, mengambil tindakan terhadap mana-
mana pihak yang melanggar perundangan berkait dengan sungai kita. Yang adapun
adalah akta-akta yang melibatkan agensi-agensi lain dan JPS ini seolah-olah sekadar
memantau. Kalaulah ada pelanggaran dilaporkan kepada pihak lain untuk diambil
tindakan. Ini saya ingat tidak wajar kerana JPS tentunya kita tahu memainkan peranan
sangat penting untuk pastikan bahawa lembangan sungai kita ini pada tahap yang terbaik
dan tidak tercemar dengan pelbagai bahan yang memudaratkan.

Satu perkara lagi yang saya lihat berlaku apabila banjir telah melanda kita pada
bulan 12 yang lepas ialah peranan Jabatan Kebajikan Masyarakat (JKM). Sepertimana
yang kita tahu, JKM sebenarnya memainkan peranan yang sangat penting juga untuk
membantu rakyat ataupun mangsa bencana. Dalam keadaan mereka kemurungan kerana
kehilangan rumah, harta benda hilang ataupun rosak, tidak boleh dipakai lagi, waktu inilah
Jabatan Kebajikan Masyarakat memainkan peranan yang penting iaitu untuk membantu
mereka.

Saya dimaklumkan, sejak bulan November tahun lepas, setelah Ketua Pengarah
Jabatan Kebajikan Masyarakat telah bersara, sampai ke hari ini belum dilantik lagi
seorang KP yang baharu. Ini membawa masalah apabila JKM dituntut untuk membantu
rakyat kali ini mangsa bencana tetapi tidak dapat dilakukan. Antara lain sebab kepimpinan
dalam jabatan itu sendiri pun tidak ada. Jadi saya tidak tahu apa sebenarnya masalah,
yang saya dengar ada dua timbalan ketua pengarah yang sudah ada di situ, yang boleh
menjalankan tugas. Jadi kenapa tidak salah seorang ataupun sesiapa jugalah dilantik
sebagai Ketua Pengarah JKM ini untuk memastikan bahawa kebajikan rakyat yang
dilanda bencana ini dapat dijaga dengan baik.

Akhir sekali Tuan Yang di-Pertua, saya sebenarnya turut merasai kekecewaan
rakyat apabila dilihat bahawa kerajaan ini seolah-olah melengah-lengahkan keputusan
dan tindakan untuk membantu mangsa-mangsa bencana, apabila ianya berlaku pada
bulan Disember yang lepas.

01440

Hari ini kita mendengar Yang Amat Berhormat Bera menyatakan bahawa pada
hari pertama bencana berlaku, polis dan tentera telah diarahkan untuk bergerak. Walhal
