46 DR.20.01.2022

Datuk Seri Dr. Haji Dzulkefly bin Ahmad [Kuala Selangor]: Dalam nafas yang
sama, saya juga menerima— persoalan ini bukan mana negeri ya, Selangor kah, Pahang
kah. Persoalannya apabila berlaku seumpama apa yang disebutkan oleh Yang Berhormat
Port Dickson— saya memerhatikan Jabatan Alam Sekitar mahu diberikan kuasa untuk
melindungi— di mana kalau saya boleh sebutkan di sini, pendedahan yang dibuat
mengejutkan.

Jabatan Alam Sekitar Pahang pada tahun 2021 meluluskan 46 penilaian kesan
alam sekitar atau environmental impact analysis (EIA) termasuk untuk pembalakan dan
perladangan, Yang Berhormat Port Dickson ya. Sementara Jabatan Alam Sekitar lah
yang diberi kuasa untuk melindungi alam sekitar kita, bukit kita, hutan kita, sungai, laut
dan atmosfera kita dan tidak menyekat kemusnahannya. Ini sangat malang, Yang
Berhormat Port Dickson.

Saya juga ingin untuk melanjutkan. Pada persidangan, apa yang dikatakan
sebagai COP26 ataupun Conference of Parties 26 di Glasgow baru-baru ini yang berakhir
di mana Malaysia telah menyatakan komitmen untuk menghentikan penebangan hutan
dan mencapai sifar bersih pelepasan menjelang tahun 2050. Apa komitmen Menteri?
Yang Berhormat Port Dickson, kalau boleh dimasukkan dalam ucapan Yang Berhormat
Port Dickson. Terima kasih.

Tuan Khalid bin Abd Samad [Shah Alam]: Menteri KASA pun daripada
Pahang.

Dato’ Seri Anwar bin Ibrahim [Port Dickson]: Terima kasih. Penilaian kesan
alam sekitar ini adalah tanggungjawab Persekutuan ya. Jadi sebab itu, kita mahu satu
penjelasan bagaimana kelulusan pembalakan yang berlesen, bukan yang haram, boleh
diluluskan dan kita lihat kesannya sampai kerosakan rumah-rumah kampung. Jadi sebab
itu, Menteri harus jelaskan bagaimana pelan EIA ini boleh diluluskan...

Tuan Mohamad bin Sabu [Kota Raja]: Yang Berhormat Port Dickson, ini satu.
Dalam 30 saat.

Dato’ Seri Anwar bin Ibrahim [Port Dickson]: ...Dalam keadaan kesan yang
kita lihat seperti mana berlaku di Pahang baru-baru ini.

Tuan Mohamad bin Sabu [Kota Raja]: Saya tengok orang marah kepada tauke
balak bila berlaku bencana. Akan tetapi, bila dekat pilihan raya nanti, tauke balak itu
datang, semua senyum. Ini selalu berlaku kerana politik wang masih kuat di Malaysia ini.
Bersetuju tidak dengan saya? Tauke balak menguasai orang-orang politik. Tidak kira
mana-mana negeri. [Dewan riuh]

Menteri Wilayah Persekutuan [Dato’ Seri Dr. Shahidan bin Kassim]: Ya.
Betul, betul. PH yang kutip duit banyak.

Datuk Seri Panglima Abdul Azeez bin Abdul Rahim [Baling]: Abang Mat ada
pengalaman kah itu?

Dato’ Seri Anwar bin Ibrahim [Port Dickson]: Tidak. Betul. Yang Berhormat
Kota Raja ada alasannya. Bukan sahaja tauke balak. Parti politik dan kita tidak boleh
ditentukan oleh syarikat-syarikat kaya dari mana-mana pun termasuk balak kerana ini
akan merosakkan dasar yang kita hendak ketengahkan.

Baik. Soalnya sekarang, Perdana Menteri dan juga Yang Berhormat Menteri ada
menyebutkan tentang langkah-langkah yang diambil. Saya tertarik kerana ini adalah
untuk menyelesaikan masalah masa hadapan. Kita telah teliti dan kita tahu masalahnya
tetapi saya hendak pastikan bahawa assessment atau penilaian itu harus tepat. Bukan
sahaja dari penilaian yang biasa kita lakukan tetapi kita dengar harus ada pandangan
daripada persatuan-persatuan alam sekitar dan lain-lain tentang masalah ini.

Ini kerana, umpamanya, kalau kita menggunakan pendekatan yang sama, Yang
Amat Berhormat Perdana Menteri tahu, maknanya banjir akan berulang setiap tahun di
Pahang. Jadi, apa kemungkinan lain untuk mengurangkan, kalau tidak boleh
menyelesaikan? Saya gunakan istilah mengurangkan kerana...

Dr. Maszlee bin Malik [Simpang Renggam]: Yang Berhormat Port Dickson.
