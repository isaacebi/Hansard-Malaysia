DR.20.01.2022 15

Dato’ Sri Ismail Sabri bin Yaakob: Arahan Majlis Kementerian Negara No.20
berkaitan dasar dan mekanisme pengurusan bencana negara dengan jelas menggariskan
peranan dan tanggungjawab setiap jawatankuasa pengurusan bencana...

Tuan Khalid bin Abd Samad [Shah Alam]: Pahang lagi hebat, pasal banjir
balak, Tuan Yang di-Pertua.

Dato’ Sri lsmail Sabri bin Yaakob: Daripada segi perintah kawalan. Pos kawalan
tempat kejadian...

Tuan Khalid bin Abd Samad [Shah Alam]: Pahang lagi hebat. Dikendalikan
dengan baik, pasal banjir balak. Balak datang ke rumah. [Pembesar suara dimatikan]

Tuan Yang di-Pertua: Yang Berhormat, tolong. Duduk, duduk. [Dewan riuh]
Dato’ Sri Ismail Sabri bin Yaakob: Dikendalikan...

Tuan Mohamed Hanipa bin Maidin [Sepang]: Dikendalikan oleh kayu balak.
[Dewan riuh]

Dato’ Sri Ismail Sabri bin Yaakob: Dikendalikan oleh ketua polis daerah dan
pejabat bomba daerah masing-masing, bertindak sebagai komander dan timbalan
komander operasi bencana. Manakala, PKOB perlu dibuka oleh urus setia jawatankuasa
pengurusan bencana di peringkat yang berkaitan. Pengerusi JPPD bersama-sama
dengan komander operasi bencana bertanggungjawab membuat penilaian mengenai
bencana yang berlaku dan keupayaan agensi-agensi di peringkat daerah dalam
mengendalikan bencana tersebut.

Setelah penilaian dibuat dan tindakan awalan diambil tetapi didapati bahawa
kejadian bencana tersebut tidak dapat ditangani di peringkat daerah. JPBD hendaklah
memaklumkan kepada JPBN dan seterusnya, JPBP untuk mendapatkan bantuan segera.

Tuan Yang di-Pertua, sejak Monsun Timur Laut tahun 2021 dan tahun 2022
bermula, PKOB Pusat telah diaktifkan. Mulai 18 Disember 2021 sehingga hari ini, PKOB
Pusat beroperasi 24 jam sehari dengan kehadiran wakil-wakil agensi secara full, many.
Selain itu, tindakan-tindakan yang telah diselaraskan PKOB Pusat antara lain
mengadakan mesyuarat penyelarasan secara harian melibatkan semua PKOB negeri,
agensi-agensi penyelamat dan teknikal.

Maklumat dan data harian daripada mesyuarat ini dijadikan panduan kepada bilik
gerakan PKOB Pusat ataupun MDCC untuk penyelarasan segera semua agensi serta
PKOB negeri dan daerah. Jabatan Kebajikan Masyarakat juga telah mengambil tindakan
segera bagi penyediaan makanan dan keperluan mangsa-mangsa yang berpindah ke
PPS yang diwartakan mahupun dibuka secara ad hoc.

Di samping itu, NADMA telah mengatur gerak Pasukan Mencari dan Menyelamat
Khas Malaysia (SMART) dalam membantu operasi tindak balas bencana di lapangan.
Pasukan pemantauan iaitu NADMA Emergency Support Team (NEST) turut diatur gerak
ke lapangan untuk membantu tindakan strategik dan memudah cara pengurusan di
negeri-negeri dan daerah ketika bencana.

Jabatan Kerja Raya (JKR) daripada semasa ke semasa melaporkan maklumat
penutupan jalan serta peta atau pelan laluan alternatif. Bagi situasi jambatan runtuh, JKR
bersama pihak Angkatan Tentera Malaysia dan NADMA melaksanakan kerja-kerja
pembaikan segera bagi kawasan yang terputus hubungan melalui pemasangan jambatan
Bailey.

Kerajaan juga telah menyediakan talian hotline bagi memudahkan aduan dan
pertanyaan berkaitan banjir melalui NDCC dan MyGCC. Selain itu, nombor perhubungan
PKOB negeri dan daerah juga telah dimuat naik ke portal NADMA dan di media-media
sosial. Mohon kebenaran minum air. [Memegang botol air mineral]

Tuan Yang di-Pertua: Sila. [Dewan riuh]
Dato’ Sri Ismail Sabri bin Yaakob: Boleh.
