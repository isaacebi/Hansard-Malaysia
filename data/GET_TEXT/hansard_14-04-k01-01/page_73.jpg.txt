DR.20.01.2022 65

Mengenai Banjir, Jawatankuasa Pengurusan Bencana Pusat wajar meneliti the best
practices di luar negara mengikut target spesifik bagi menangani perubahan iklim dan
pemanasan global yang menjadi isu besar, global warming dan climate change, dengan
izin.

Kesepuluh, mengujudkan skuad banjir di kalangan masyarakat dan NGO seperti
bomba sukarela. Membantu Special Malaysia Disaster Assistance and Rescue Team
(SMART) atau Pasukan Mencari Dan Menyelamat Khas Malaysia. Saya ingin bertanya
apa peranan SMART ketika banjir baharu-baharu ini. Mohon penjelasan.

Kesebelas, Halatuju Inovasi Air Kebangsaan 2021-2040 disediakan oleh Institut
Penyelidikan Air Kebangsaan Malaysia (NAHRIM) antara lain penggunaan IR4.0, sistem
bersepadu sungai, tasik, pantai. Setakat mana perkembangan hala tuju ini.

Kedua belas, berapa kos dan setakat mana kelulusan untuk pelan Pengurusan
Lembangan Sungai Bersepadu (IRBM) yang JPS telah sediakan iaitu 14 untuk
Semenanjung Malaysia, empat untuk Sabah dan tujuh untuk Sarawak yang meliputi
antara lain 70 peratus keluasan Semenanjung Malaysia.

Ketiga belas, peralatan banjir kepada rakyat diberi kepada ketua-ketua
masyarakat NGO, rukun tetangga, anggota RELA di kawasan banjir. Contoh bot angin,
inflatable boat di Lazada cuma RM377, di Shopee RM219 hingga RM256. Perlu ada
selain daripada itu generator, lampu bateri dan lampu solar perlu dibekalkan untuk tujuan-
tujuan kecemasan.

Keempat belas, penyelenggaraan parit dan saliran di kampung perlu kerap
dilakukan. Serah semula kepada JPKK seperti sebelum ini agar ia lebih berkesan.

Seterusnya saya ingin bertanya kepada Kementerian Kewangan, apakah
langkah-langkah kerajaan untuk membantu pencarum yang kini simpanan kurang
daripada RM10,000 dari sudut peningkatan pendapatan secara jangka masa sederhana
dan panjang lebih-lebih lagi jika mereka ini ditimpa bencana. Saya juga ingin bertanya
bahawa ada 6.83 juta pencarum memiliki lebih daripada RM10,000 malahan ratusan ribu
KWSP. Adakah mereka dibenarkan untuk mengeluarkan akibat banjir atau juga akibat
COVID-19 dengan PKP 1.0 dan 2.0?

Seksyen 54 Akta KWSP 1991 menyebut, “(k) ahli Kumpulan Wang itu
memerlukan pembiayaan bagi maksud kelestarian hidup” boleh mengeluarkan. “(I) ahli
Kumpulan Wang itu memerlukan pembiayaan untuk menambah pendapatannya bagi
maksud keberterusan hidup” juga boleh mengeluarkan. Saya mohon penjelasan yang
tuntas daripada Yang Berhormat Menteri Kewangan’. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pontian. Seterusnya Yang Berhormat Semporna selaku ketua parti, 15 minit.
Silakan.

2.05 ptg.

Datuk Seri Panglima Haji Mohd Shafie bin Haji Apdal [Semporna]: Terima
kasih Tuan Yang di-Pertua di atas ruang yang diberikan untuk saya turut serta dalam
perbahasan ini kerana kita juga berhadapan dengan masalah banjir. Tuan Yang di-
Pertua, sebenarnya kalau kita melihat dunia pada hari ini berhadapan dengan masalah
bukan hanya banjir, COVID-19 dan ia kesannya bukan hanya nyawa manusia, malahan
ekonomi. Climate change ini memang real. Ini akan berlaku di seluruh dunia.

Ada di kawasan yang dilanda oleh banjir, ada kawasan yang dilanda oleh
kebakaran. Jadi perkara ini kita harus faham. Banjir di Malaysia ini bukan semalam,
bukan akan datang. Sudah bertahun berlaku di negara kita. Akan tetapi malangnya kita
melihat bahawa kerajaan gagal mengurus tadbir disasters seumpama ini oleh kerana kita
mengutamakan pengurusan politik semata-mata, bukan menguruskan kehidupan
manusia, kelangsungan supaya negara kita dalam keadaan yang terjaga terkawal.
Bayangkan apabila banjir berlaku baru-baru ini. Depan mata bukan hanya di negara kita,
di dunia.
