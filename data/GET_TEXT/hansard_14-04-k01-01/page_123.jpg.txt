DR.20.01.2022 115

Dato’ Haji Salim Sharif [Jempol]: Jangan lupa surat jemputan.
Tuan Yang di-Pertua: Yang Berhormat Kota Belud, silakan.

Puan Isnaraissah Munirah binti Majilis @ Fakharudy [Kota Belud]: Tambahan
masa ada Tuan Yang di-Pertua?

Tuan Yang di-Pertua: Mula balik lima minit, mula balik lima minit.

5.47 ptg.

Puan Isnaraissah Munirah binti Majilis @ Fakharudy [Kota Belud]: Saya ingin
merakamkan ucapan takziah kepada mangsa-mangsa banjir di seluruh negara yang telah
kehilangan nyawa, kehilangan pendapatan serta harta benda. Semoga Allah SWT
memberikan kemudahan, kesenangan dan perlindungan kepada rakyat Malaysia secara
keseluruhannya.

Tuan Yang di-Pertua, banjir teruk yang melanda Lembah Klang dan lebih 50 buah
daerah lain di seluruh negara telah mengakibatkan kerugian fizikal keseluruhan mencecah
sehingga RM6.5 bilion. Ini mengikut kajian impak banjir yang dilakukan oleh Jabatan
Perangkaan Malaysia, belum lagi mengambil kira kerugian ataupun impak langsung
kepada rantaian bekalan perniagaan, perkhidmatan dan makanan yang mana Lembah
Klang merupakan penyumbang lebih daripada 30 peratus kepada KDNK negara.

Tuan Yang di-Pertua, kerajaan telah memperuntukkan sebanyak RM1.4 bilion
bagi Bantuan Banjir Keluarga Malaysia dan anggaran sebanyak RM108 juta diperlukan
bagi membantu daerah-daerah yang terjejas di Sabah. Namun, terdapat beberapa
persoalan yang perlu dijawab oleh kerajaan. Pertamanya, memandangkan 90 peratus
daripada jumlah bantuan pada Sabah ini akan digunakan bagi membaik pulih infrastruktur,
saya mohon penjelasan.

Adakah peruntukan ini merupakan peruntukan tambahan atau peruntukan yang
telah disediakan di dalam Belanjawan 2022? Sekiranya menggunakan Belanjawan 2022,
saya ingin tahu, projek daerah mana kah yang terpaksa ditangguhkan atau dibatalkan?
Sudahlah basic necessities kami masih jauh ketinggalan, saya khuatir sekiranya projek-
projek pembangunan asas, bina jalan raya, bina kemudahan air dan elektrik yang akan
menjadi mangsa untuk cover kepada inisiatif banjir ini.

Saya tidak mahu projek asas yang sepatutnya dibangunkan tahun ini tergendala.
Dalam masa yang sama juga, ingin saya rekodkan di dalam Dewan yang mulia ini.
Terdapat banyak daerah di Sabah yang sangat terdedah kepada risiko banjir. Banjir ini
bukannya perkara baharu kepada kami. Daerah-daerah yang saya maksudkan adalah
Kota Belud, daerah saya sendiri yang mana dalam masa setahun entah berapa puluh kali
dilanda banjir tetapi jarang sekali mendapat liputan media utama.

Penampang, Sepanggar, Beaufort, Tenom dan baru-baru ini Daerah Kota Marudu
dan Pitas, Kudat. Bayangkan ada ahli keluarga yang berada di Pusat Penempatan
Sementara SK Taritipan Kota Marudu, kalau boleh saya mention di sini. Terpaksa balik ke
rumah untuk mandi, di rumah yang masih banjir kerana Pusat Penempatan Sementara
tidak ada air.

Kita tidak dapat menjangka bila banjir akan berlaku. Mengapa kerajaan tidak
bangunkan Pusat Penempatan Banjir yang lengkap di kawasan-kawasan prone to banjir,
Sabah dan di beberapa buah tempat di Malaysia? Sekiranya daerah-daerah yang saya
sebutkan tadi dilanda banjir, adakah senarai bantuan di bawah inisiatif bantuan banjir yang
diumumkan akan diteruskan kepada kami di Sabah?

Datuk Rozman bin Isli [Labuan]: Yang Berhormat Kota Belud. Yang Berhormat,
selain kawasan yang disebutkan tadi, Labuan juga sebenarnya sering dilanda banjir kilat.
Baru-baru ini kami agak terkejut sebab skala banjir itu luar biasa besar. Banyak kawasan
di mana-rumah-rumah dimasuki air dengan tingginya dan agak lama membuatkan banyak
kerosakan peralatan dalam rumah. Banyak juga kereta turut ditenggelami air.
