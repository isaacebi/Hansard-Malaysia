100 DR.20.01.2022

Itu sebabnya kemungkinan kita-kita yang berada dalam kedudukan di kawasan
bandar, urban development dengan izin, kita tidak boleh menganggapkan bahawa apa
yang berlaku tidak akan berlaku kepada kita. Kalau hendak bercakap tentang pengurusan
yang berlaku dalam kerajaan tempatan, saya menekankan banyak dari mula perbahasan
saya, berkenaan daripada dahulu tentang konsep decentralisation pentadbiran dalam
kuasa kerajaan negeri dan Kerajaan Pusat.

Akan tetapi saya tidak mahu bercakap hari ini tentang pilihan raya kerajaan
tempatan tetapi bagi saya mungkin itu salah satu cara untuk membantu masyarakat
supaya rakyat boleh bersuara sama ada pembangunan itu diterima ataupun tidak. Akan
tetapi ini satu perkara yang begitu sensitif, saya tidak tahu lah, mungkin MoU antara
kerajaan dan juga parti pembangkang boleh bercakap tentang pilihan raya kerajaan
tempatan sebagai satu langkah untuk mencegah penyalahgunaan kuasa pihak-pihak
berkuasa dalam menjalankan pentadbiran membantu masyarakat di kawasan perumahan
dan kawasan luar bandar.

Apabila saya bercakap tentang mitigasi, kesediaan, respons dan pemulihan, kita
tidak boleh lari daripada peranan komuniti. Saya tahu di sini daripada perbahasan semua
Ahli-ahli Yang Berhormat mengatakan bahawa masalah kita ialah masalah apa yang perlu
dilakukan oleh masyarakat. Itu sebabnya saya ingin mencadangkan kepada Yang
Berhormat Menteri yang bertanggungjawab dari segi NADMA, mungkin melihat bahawa
peranan yang perlu dimainkan oleh komuniti dalam aspek mitigasi membantu
pengumpulan data untuk penilaian kawasan dan masyarakat berisiko tinggi mengenai
pastikan adanya focal point community penglibatan dalam perancangan bencana dalam
kawasan-kawasan mereka.

Dalam aspek kesediaan dari segi aspek komuniti, sistem amaran komuniti, bunyi
siren, talian kKecemasan, kesediaan di dalam rumah, memulihara dokumen penting perlu
diwujudkan kesedaran seperti yang berlaku di negara-negara sebagai contoh di Jepun
yang selalu adanya gempa bumi, mereka mempunyai sistem yang mana masyarakat luar
bandar dan dalam bandar bersedia bila berhadapan dengan bencana tersebut.

Kemudian, dalam aspek cycle ketiga dengan izin Tuan Yang di-Pertua, iaitu
respons di mana peranan komuniti dan pemimpin tempatan sebagai first respondent
sebelum agensi-agensi penyelamat kerajaan sampai, kerajaan tempatan, kerajaan negeri
dan juga Kerajaan Pusat. Siapakah yang bertanggungjawab dalam komuniti tersebut?
Dahulu kita ada Rukun Tetangga, kita ada kawasan residents association (RA), kita ada
JKK kawasan luar bandar, mungkin kita kena wujudkan satu jawatankuasa di peringkat
masyarakat setempat.

Akhir sekali, dalam aspek recovery iaitu pemulihan, membantu untuk mengenal
pasti keperluan bagi kawasan dan komuniti, menilai keberkesanan pelan tindak balas
(post-mortem). Dengan itu, harapan saya kepada pihak kerajaan kerana hari ini kita
berhadapan dengan kerajaan campuran. Tuduh-menuduh tidak akan menyelesaikan
cabaran yang dihadapkan oleh rakyat. Saya hendak duduk di sini, sebelum saya duduk,
satu sahaja saya hendak tanya kepada Yang Berhormat Menteri Kewangan. Bukankah
sudah tiba masanya kita hendak buka sistem insurans dalam negara kita supaya adanya
klausa untuk menuntut berlakunya kerosakan disebabkan oleh banjir.

Saya dimaklumkan dalam sistem insurans kereta tidak ada isu tentang natural
disaster, Tuan Yang di-Pertua. Apa yang ada keadaan yang boleh dilihat akan berlaku
tetapi bukan kepada keadaan bencana yang berlaku dengan tiba-tiba sebagai salah satu
daripada fasal tuntutan insurans. Dengan itu saya menyokong kepada tindakan kerajaan
dalam mengendalikan sesi kita pada hari ini. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pengerang. Seterusnya saya jemput Yang Berhormat Sepanggar, kemudian
diikuti oleh Yang Berhormat Setiu. Kemudian Yang Berhormat Ipoh Barat, dan kemudian
Yang Berhormat Dungun. Sila, Yang Berhormat Sepanggar.
