74 DR.20.01.2022

agak mendadak dan luar biasa, sehinggakan kawasan ataupun tempat yang jarang juga
dilanda banjir.

Tuan Yang di-Pertua, jelaslah selain faktor hujan yang luar biasa, banjir ada juga
disebabkan aliran dan limpahan air sungai daripada sungai-sungai di Selangor yang tidak
diurus dengan cekap dan baik. Saya ingin mendapat penjelasan kerajaan khususnya
Kementerian Alam Sekitar dan Air, apakah langkah kerajaan bagi meningkatkan lagi
pengurusan sungai supaya lebih lestari seperti mendalamkan dan membersihkan sungai
dan sebagainya bagi mengelakkan banjir. Apakah tindakan dan langkah Jabatan
Pengairan dan Saliran (JPS) bagi memastikan semua pintu-pintu air di seluruh Selangor
di selenggara secara berkala bagi memastikan semua pintu-pintu air berkeadaan dan
berfungsi dengan baik.

Saya juga membantu di kawasan Klang dan juga Hulu Langat. Banjir yang berlaku
di Selangor melibatkan banyak taman perumahan, antara yang terjejas ialah Taman Seri
Muda. Akibat daripada banjir telah menyebabkan kerugian dan kerosakan harta benda
seperti rumah, perabot, peralatan elektrik dan kenderaan. Lebih menyayat hati adalah
kehilangan nyawa. Banjir di kawasan taman-taman perumahan ini adalah berpunca
daripada saliran air dan longkang di kawasan taman perumahan.

Saya ingin mendapat penjelasan daripada Kementerian Perumahan dan Kerajaan
Tempatan, bilangan taman perumahan di negeri Selangor yang dilanda banjir baru-baru
ini dan nyatakan sebab-sebab berlakunya banjir kilat di kawasan taman perumahan ini.
Apakah langkah dan tindakan kerajaan khususnya kerajaan tempatan seperti majlis
daerah, majlis perbandaran dan juga majlis bandar raya bagi menyediakan longkang-
longkang yang lebih sesuai dan di sekitar di taman-taman perumahan khususnya, bagi
mengatasi masalah banjir di kawasan perumahan?

Tuan Yang di-Pertua, banjir telah menyebabkan kerugian harta benda seperti
rumah, perabot, alat elektrik dan saya ingin menyentuh Kementerian Pertanian dan
Industri Makanan (MAFI) yang dilaporkan mengatakan banjir baru-baru ini melibatkan
5,612 orang petani, penternak dan nelayan dengan keluasan 8,380.37 hektar tanah
pertanian dengan anggaran kerugian sebanyak RM70 juta.

Kawasan pertanian di Sabak Bernam juga ditenggelami banjir dengan kerosakan
tanaman terutamanya pokok pisang, pokok kelapa sawit, sayur-sayuran, buah-buahan
dan juga herba botani. Seramai 39 orang _ terlibat dengan banjir di kawasan Parlimen
Sabak Bernam. Sehubungan dengan ini, saya memohon Kementerian Pertanian dan
Industri Makanan memberikan peruntukan untuk membantu usahawan tani terutama
golongan muda yang terjejas dan terkesan dengan banjir.

Untuk Kementerian Luar Bandar, saya ingin bertanyakan setakat manakah
kerajaan menyediakan peruntukan untuk membina setiap unit rumah baharu dan
membiayai baik pulih rumah yang terjejas di kawasan luar bandar. Setakat mana kah
kerajaan telah melaksanakan kerja-kerja baik pulih infrastruktur termasuklah jalan
kampung, jambatan dan sebagainya?

Akhirnya, yang pertama, apa kah perancangan jangka pendek dan jangka
panjang kerajaan bagi mengatasi banjir di seluruh negara, khususnya di Selangor
termasuk kajian tentang keperluan mewujudkan kawasan tadahan air ataupun tadahan
hujan, tebatan banjir dan saliran air. Kedua, apakah perancangan jangka pendek dan
jangka panjang kerajaan khususnya Kementerian Kewangan untuk memulihkan ekonomi
mangsa banjir dalam meningkatkan sumbangan dan bantuan bencana banjir kepada
mangsa banjir?

Ketiga, setakat mana kah bantuan telah diberikan kepada mangsa banjir melalui
Kumpulan Wang Amanah Bantuan Bencana Negara baru-baru ini dan setakat mana kah
NADMA telah menyalurkan peruntukan pengoperasian bencana banjir dan bantuan wang
ihsan kepada mangsa banjir.

Keempat, setakat mana kah kerjasama dan keberkesanan NADMA dengan
badan-badan bukan kerajaan berkaitan bencana, khususnya bencana banjir baru-baru ini.
