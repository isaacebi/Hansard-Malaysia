32 DR.20.01.2022

(ix) meningkatkan penglibatan pakar ramalan cuaca numerikal sedia
ada bersama dengan pakar-pakar daripada beberapa buah
negara maju, termasuk di UK, US dan Jepun;

(x) penyelidikan implikasi khusus kepada produk-produk model
ramalan cuaca numerikal untuk keperluan pemegang taruh seperti
ramalan banjir, keadaan alam sekitar, penerbangan dan
perkapalan; dan

(xi) meningkatkan saiz storan ataupun pengkomputeran sedia ada
bagi operasi ramalan terperinci beresolusi sub kilometer bagi
kawasan rentan dan mempunyai kepadatan penduduk yang
tinggi, terutama di kawasan bandar utama seluruh negara.

Di antara langkah yang diambil dan disusun oleh pihak Kementerian Alam Sekitar
dan Air bagi jangka panjang ialah kita perlu memperkasakan tadbir urus adaptasi
perubahan iklim sektor air melalui pembangunan Akta Adaptasi Sektor Air sebagai strategi
jangka panjang dengan mengambil kira keperluan peningkatan tahap perlindungan
infrastruktur saliran dan pantai negara.

Di bawah akta ini, KASA akan mencadangkan penubuhan sebuah tabung khas
atau Kumpulan Wang Amanah untuk peningkatan kapasiti adaptasi sektor air dan
kawasan pesisiran melalui pembangunan dan penyelenggaraan infrastruktur yang
mengambil kira faktor perubahan iklim.

[Timbalan Yang di-Pertua [Dato' Mohd Rashid Hasnon] mempengerusikan
Mesyuarat]

Kedua, membangunkan Pusat Adaptasi Kebangsaan di bawah Kementerian Alam
Sekitar dan Air bagi menyelaras dasar dan pelaksanaan adaptasi perubahan iklim,
integrasi pengurangan risiko bencana dan pencegahan kehilangan dan kerosakan akibat
kesan perubahan iklim yang menyebabkan sektor-sektor yang mudah terancam.

Ketiga, membangunkan struktur dan reka bentuk infrastruktur tebatan banjir yang
berkonsepkan make room for water seperti menaik taraf sistem pengurusan banjir, pantai,
sungai-sungai utama serta menaik taraf benteng atau ban pantai, sungai dan parit dengan
meningkatkan tahap perlindungan Kala Purata Ulangan (ARI), reka bentuk infrastruktur
saliran dan pantai daripada 100 tahun ARI kepada 200 tahun ARI.

Keempat, penggunaan pendekatan nature-based solutions seperti pembinaan
denai sungai sebagai platform penglibatan masyarakat dalam aktiviti perlindungan,
pembersihan dan pemuliharaan sungai.

Kelima, meningkatkan kapasiti takungan air banjir melalui pelaksanaan Projek
Takungan Air Pinggiran Sungai (TAPS) dan empangan bagi tujuan tebatan banjir dan
sumber air.

Keenam, penggunaan mandatori pelan-pelan dan garis panduan Manual Saliran
Mesra Alam (MSMA) dan Pelan Induk Saliran Mesra Alam (PISMA) oleh kerajaan negeri
dan pihak berkuasa tempatan (PBT) dan memperkasakan pematuhan Pelan Hakisan
Kelodak (ESCP).

Ketujuh, meningkatkan kesedaran awam dengan public outreach program dan
Program Kesedaran Alam Sekitar melalui pendekatan- seperti latihan menghadapi banjir
atau flood drills, dengan izin. Pendekatan ini akan dilaksanakan di peringkat sekolah,
masyarakat dan juga melalui agensi Rukun Tetangga untuk meningkatkan kesedaran
rakyat menghadapi amaran banjir dan langkah yang perlu diambil jika berdepan dengan
ancaman ini.

Kelapan, memperkasakan pelaksanaan pendekatan Pengurusan Lembangan
Sungai Bersepadu (IRBM) dalam pengurusan lembangan sungai melalui empat objektif
utama.
