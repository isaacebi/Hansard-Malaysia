18 DR.20.01.2022

mikro sehingga RM1,000 dan moratorium selama setahun. Kemudahan pinjaman bantuan
bencana untuk PMKS disediakan oleh Bank Rakyat Malaysia dan pinjaman maksimum
RM500,000. Moratorium pinjaman mangsa banjir. Permohonan moratorium sehingga
enam bulan bagi pinjaman sedia ada.

Tuan Yang di-Pertua, untuk makluman Ahli-ahli Yang Berhormat sekalian, jumlah
RM1.4 bilion ini adalah bantuan secara terus oleh kerajaan kepada mangsa banjir yang
terkesan. Selain daripada jumlah ini, kerajaan juga telah menyediakan peruntukan bagi
pembaikan infrastruktur kerosakan dan sebagainya yang jauh melebihi nilai tersebut.
Pihak kerajaan sedang membuat penilaian bagi semua kerja yang dimaksudkan ini.

Sehingga 18 Januari 2022, secara keseluruhannya sebanyak 99.67 peratus telah
siap dilaksanakan bagi kerja-kerja pembersihan fasa 1 yang melibatkan enam buah negeri
iaitu Johor, Pahang, Selangor, Melaka, Negeri Sembilan termasuk Wilayah Persekutuan
Kuala Lumpur. Manakala 100 peratus bagi fasa 2 yang melibatkan dua buah negeri iaitu
Negeri Sembilan dan Melaka telah dibersihkan. Jumlah sisa terkumpul yang dibersihkan
bagi fasa 1 dan 2 adalah sebanyak 85,516 tan.

Sehingga 11 Januari 2022, semua kawasan yang terjejas bekalan elektrik telah
disambung semula. Sehingga 19 Januari 2022, sebanyak 1,058 dari 1,066 infrastruktur
komunikasi atau 99 peratus daripada jumlah keseluruhan lokasi infrastruktur komunikasi
telah diperbaiki. Dalam pada itu, terdapat kerosakan infrastruktur awam, premis-premis
kerajaan, kerugian perniagaan, kediaman rakyat dan kerosakan lain-lain sedang dinilai
oleh agensi berkaitan. Setakat ini sebanyak 2,180 unit pencawang elektrik, 1,066 unit
menara komunikasi, lima lokasi jambatan runtuh rosak dan 61 lokasi jalan telah
mengalami kerosakan.

01100

Tuan Yang di-Pertua, berdasarkan situasi pengurusan bencana yang telah
berlaku, kerajaan telah mengenal pasti tiga cabaran utama yang perlu diberi perhatian
untuk diperbaiki dan ditambah baik dengan segera, iaitu pemahaman terhadap Arahan
MKN 20 dan saya berpandangan bahawa masih terdapat kelemahan daripada segi
pemahaman dalam kalangan agensi-agensi berkaitan di peringkat pusat, negeri dan
daerah serta badan berkanun, pihak swasta dan badan-badan bukan kerajaan berkaitan
tanggungjawab mereka di bawah Arahan MKN 20 di peringkat sebelum, semasa dan
selepas bencana.

Kedua, kelemahan perintah dan kawalan. Ketiadaan NADMA di negeri dan
daerah menyukarkan koordinasi secara terus dengan agensi-agensi di lapangan.
Kerjasama rapat pelbagai pihak seperti kerajaan negeri dan kerajaan tempatan penting
dalam memastikan keberkesanan pengurusan bencana negara pada tahap optimum dan
seterusnya struktur organisasi sedia ada juga membataskan keupayaan NADMA untuk
menyelaras tindakan pengurusan bencana yang melibatkan penduduk setempat, badan-
badan bukan kerajaan dan kerajaan tempatan. Kekangan ini menyebabkan NADMA tidak
dapat menguruskan bencana secara terus di peringkat negeri dan daerah.

Ketiga, kelemahan pengurusan maklumat dalam pengurusan  bencana.
Pengurusan bencana negara sangat bergantung pada maklumat dinamik yang tepat dan
cepat dari lapangan. Pada masa ini, pengurusan bencana negara masih mengamalkan
kaedah pengumpulan maklumat secara konvensional dan tidak seiring dengan
perkembangan teknologi semasa.

Situasi ini menyebabkan proses penyediaan laporan, penganalisaan, pembuatan
keputusan dan pengurusan data mempunyai kelemahan yang ketara dan penyaluran
maklumat dengan lebih pantas dan tepat kepada agensi-agensi tindak balas dan mangsa
banjir masih perlu diperbaiki.

Untuk makluman Ahli-ahli Yang Berhormat, saya telah mengarahkan agensi yang
bertanggungjawab supaya mempercepatkan pembangunan fasa kedua Program
Ramalan dan Amaran Banjir yang diuruskan oleh Jabatan Pengairan dan Saliran meliputi
38 lembangan sungai utama seluruh negara bagi membolehkan ramalan awal banjir yang
lebih tepat dikeluarkan.
