6 DR.20.01.2022

#1020

Pada kali ini, saya sendiri telah mempengerusikan Mesyuarat Jawatankuasa
Pengurusan Bencana Pusat (JPBP) pada 13 September 2021 yang dihadiri oleh menteri-
menteri besar, ketua-ketua menteri, setiausaha-setiausaha kerajaan negeri selaku
pengerusi Jawatankuasa Pengurusan Bencana Negeri serta wakil-wakil agensi
Persekutuan dan juga negeri. Agenda utama mesyuarat ini ialah pembentangan
mengenai kesiapsiagaan bagi menghadapi Monsun Timur Laut tahun 2021/2022.

Mesyuarat juga bersetuju supaya peruntukan sebanyak RM9.5 juta daripada
Tabung Kumpulan Wang Amanah Bantuan Bencana Negara (KWABBN) disediakan bagi
kesiapsiagaan Operasi Monsun Timur Laut 2021/2022 dengan agihan pecahan seperti
berikut:

(i) RM100,000 diagihkan kepada setiap agensi tindak balas iaitu
ATM, PDRM, JBPM, KKM, JKM, APM dan RELA;

(ii) RM20,000 bagi setiap Sekretariat Jawatankuasa Pengurusan
Bencana Negeri di 14 buah negeri; dan

(iii) RM50,000 bagi setiap Jawatankuasa Pengurusan Bencana
Daerah.

Lanjutan daripada mesyuarat ini, pada 5 Oktober 2021, NADMA telah
mengaturkan sesi libat urus Yang Berhormat Menteri di Jabatan Perdana Menteri (Tugas-
tugas Khas) selaku Menteri yang bertanggungjawab terhadap pengurusan bencana
negara bersama semua setiausaha kerajaan negeri selaku Pengerusi Jawatankuasa
Pengurusan Bencana Negeri.

Sesi ini menekankan kepada keperluan kesiapsiagaan semua jentera pengurusan
bencana di setiap peringkat untuk menghadapi Monsun Timur Laut 2021/2022. Inilah
peranan yang telah dilaksanakan oleh Kerajaan Persekutuan sebagai mengingatkan
kerajaan negeri untuk bersiap sedia menghadapi sebarang kemungkinan.

Selain daripada itu, NADMA juga telah mengambil tindakan-tindakan seperti
berikut:

(i) menyelaras dan mengadakan latihan amal serta simulasi
pengurusan bencana yang melibatkan agensi-agensi tindak
balas, kerajaan negeri, pejabat-pejabat daerah dan badan-
badan bukan kerajaan (NGO);

(ii) mengeluarkan arahan pengaktifan Pusat Kawalan Operasi
Bencana (PKOB) negeri dan daerah pada 2 November 2021
kepada semua pengerusi Jawatankuasa Pengurusan Bencana
Negeri iaitu setiausaha kerajaan negeri sejurus selepas
pengumuman MET Malaysia pada 1 November 2021 bahawa
permulaan Monsun Timur Laut dari 3 November 2021 sehingga
bulan Mac 2022 bagi memastikan penyelarasan tindak balas
operasi bencana di setiap peringkat berjalan lancar;

(iii) mengeluarkan notis kesiapsiagaan melalui Pusat Kawalan
Bencana Negara (NDCC) kepada semua agensi tindak balas
dari semasa ke semasa berdasarkan amaran terkini yang
dikeluarkan oleh MET Malaysia dan Jabatan Pengairan dan
Saliran (JPS); dan

(iv) hebahan amaran banjir melalui media massa dan khidmat
pesanan ringkas (SMS).

Tuan Yang di-Pertua, sebagaimana Ahli-ahli Yang Berhormat sedia maklum, MET
Malaysia telah pun mengeluarkan amaran hujan berterusan bagi kategori merah iaitu
kategori bahaya pada Sabtu, 18 Disember 2021, susulan hujan lebat berterusan di
kebanyakan wilayah di Semenanjung Malaysia. Angin Monsun Timur Laut yang
sepatutnya bertiup ke Laut Andaman telah melalui Selat Melaka ekoran sistem tekanan
