DR.20.01.2022 21

Ekoran daripada isu tersebut, maka perlu diwujudkan satu agensi yang mengurus
bencana ini yang mana Pasukan Mencari dan Menyelamat Khas Malaysia (SMART) yang
dahulunya ditubuhkan ekoran daripada terjadinya runtuhan Highlands Tower pada tahun
1993. Di MKN juga ada satu Unit Pemulihan Pasca Bencana di Jabatan Perdana Menteri.

Gabungan agensi dan fungsi jabatan-jabatan ini, maka tertubuhlah NADMA.
Penubuhan NADMA bertujuan untuk memperkemaskan struktur pengurusan bencana
negara serta mewujudkan sinergi antara agensi-agensi, tindak balas dan bantuan. Fungsi
NADMA adalah untuk mengurus sebarang kejadian bencana dengan cekap dan
berkesan, selaras dengan dasar pengurusan bencana seperti berikut:

(i) mengarusperdanakan pengurusan pengurangan risiko bencana
dengan izin, disaster risk reduction, bagi meminimumkan
kehilangan nyawa, kerosakan harta benda dan _ kerugian
ekonomi;

(ii) membina masyarakat yang berdaya tahan dengan izin, resilient
society, terhadap bencana seperti yang telah ditunjukkan oleh
majoriti daripada masyarakat yang mengalami bencana di enam
buah negeri termasuk yang ada di Taman Sri Muda; dan

(iii) menjamin kesejahteraan masyarakat selepas dilanda bencana.

NADMA bertindak sebagai Urus Setia Jawatankuasa Pengurusan Bencana Pusat
yang dipengerusikan oleh Yang Amat Berhormat Perdana Menteri. Manakala
Jawatankuasa Pengurusan Bencana Negeri diuruskan oleh Setiausaha Kerajaan Negeri.
Sementara Jawatankuasa Pengurusan Bencana Daerah (JPBD) adalah pegawai daerah.
Pendekatan ini telah pun diguna pakai sejak arahan berkuat kuasa pada tahun 1997
sebelum NADMA ditubuhkan.

Memandangkan Setiausaha Kerajaan Negeri, pegawai daerah merupakan
jawatan yang berpengaruh dan terpenting di peringkat negeri dan daerah masing-masing
dan paling sesuai untuk menyelaras serta menerajui pengurusan bencana di peringkat
masing-masing. Di samping itu, sekretariat di peringkat negeri dan juga daerah adalah
Angkatan Pertahanan Awam Malaysia yang bertindak sebagai urus setia.

Sehingga kini, mekanisme pengurusan bencana masih lagi mengguna pakai
prinsip perintah dan kawalan di bawah apa yang dinyatakan oleh Yang Amat Berhormat
Perdana Menteri, Arahan MKN 20 dan ia masih relevan.

Tuan Yang di-Pertua, Arahan MKN 20 Dasar dan Mekanisme Pengurusan
Bencana Negara bertitik tolak daripada kejadian runtuhan kondominium Highlands Tower
di Hulu Klang pada Disember 1993, Arahan MKN 20 telah dikeluarkan pada 11 Mei 1997,
yang bertujuan untuk memberi satu dasar pengurusan dan bantuan bencana darat
mengikut tahap bencana serta mewujudkan satu mekanisme pengurusan yang
menentukan peranan dan tanggungjawab agensi-agensi yang terlibat semasa bertindak
menangani sesuatu bencana yang berlaku.

Dengan adanya arahan ini yang bersifat sebagai satu panduan, setiap agensi
yang terlibat dalam pengendalian bencana akan dapat menjalankan tugas dengan lebih
teratur, terselaras dan mengelakkan daripada berlakunya pembaziran, kekeliruan, konflik
dan percanggahan semasa menangani sesuatu kejadian bencana.

Selaras dengan perubahan semasa, corak serta kerumitan kejadian bencana
pada masa ini, arahan ini telah disemak semula oleh Yang Amat Berhormat Perdana
Menteri Keenam pada 30 Mac 2012 dengan mengambil kira pendekatan secara
menyeluruh yang mana pengurusan bencana meliputi peringkat iaitu sebelum— iaitu
pencegahan dan kesiapsiagaan bencana, semasa iaitu tindak balas bencana dan
selepas, iaitu pemulihan atau mitigation sesuatu kejadian bencana.

Arahan yang dikemas kini ini meluaskan lagi skop, peranan dan tanggungjawab
agensi-agensi kerajaan, badan berkanun, pihak swasta, badan-badan bukan kerajaan
atau civil society organization dalam berhadapan dengan bencana.
