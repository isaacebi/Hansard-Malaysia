DR.20.01.2022 7

rendah di perairan tersebut. Keadaan ini telah mencetuskan hujan lebat yang luar biasa
terutamanya di negeri Selangor.

MET Malaysia telah mengeluarkan sebanyak enam kali amaran cuaca signifikan
yang boleh mengakibatkan hujan lebat. Namun, amaran cuaca ini tidak diendahkan oleh
sesetengah pihak yang terlibat secara langsung dalam pengurusan bencana kerana
andaian iaitu hanya negeri-negeri di Pantai Timur Semenanjung Malaysia yang akan
terjejas akibat banjir yang dibawa oleh hujan lebat berterusan akibat luruan monsun.
Persediaan bagi menghadapi musim tengkujuh juga telah banyak tertumpu pada negeri-
negeri di Pantai Timur dan banjir luar biasa di Selangor yang berlaku adalah di luar
jangkaan banyak pihak.

Banjir di negeri Selangor bermula pada 18 Disember 2021 telah berlaku akibat
daripada jumlah purata taburan hujan luar biasa iaitu 380 mililiter pada hari tersebut yang
menyamai jumlah purata taburan hujan bagi tempoh sebulan. Pada masa yang sama,
kejadian air pasang telah menyebabkan banjir ini bertambah lebih buruk.

Berikutan keadaan banjir luar biasa yang tidak disangka ini, situasi kelam-kabut
telah berlaku pada hari pertama pengurusan banjir di Selangor dan telah mengakibatkan
pasukan penyelamat menghadapi kesukaran untuk menjalankan operasi kerana
berlakunya kompleksiti banjir bandar (urban flooding). Malah, pengurusan banjir di
Selangor masih tidak menunjukkan perubahan yang ketara pada hari kedua dan ketiga
sehingga menyebabkan ketidakpuasan hati mangsa-mangsa berikutan kelewatan operasi
menyelamat dan penghantaran bantuan.

Menyedari situasi banjir yang semakin kritikal di Selangor, pada malam Sabtu, 18
Disember 2021, iaitu pada malam hari pertama banjir berlaku, saya telah bergegas ke
Pusat Kawalan Bencana Negara (NDCC) bagi mendapatkan maklumat dan mengetahui
situasi sebenar di lapangan melalui penerangan oleh Ketua Pengarah NADMA. Di sana,
saya sendiri telah mengambil tindakan segera dengan mengaktifkan talian hotline bagi
memudahkan aduan dan pertanyaan berkaitan banjir melalui NDCC.

Saya sendiri telah menghubungi Panglima Angkatan Tentera (PAT), Panglima
Tentera Darat (PTD) dan Ketua Polis Negara (IGP) bagi menggerakkan anggota dan aset
tambahan milik Angkatan Tentera Malaysia dan Polis Diraja Malaysia dari negeri
berhampiran ke negeri Selangor bagi membantu pasukan Jabatan Bomba dan
Penyelamat Malaysia, Angkatan Pertahanan Awam Malaysia serta lain-lain agensi yang
sedang giat melaksanakan operasi menyelamat. Ini kerana sebahagian besar aset seperti
bot penyelamat telah siap sedia ditempatkan di negeri-negeri lain khususnya Pantai Timur
yang dijangkakan berisiko berhadapan dengan banjir besar.

Pada malam yang sama, saya juga telah membuat live PC untuk memberikan
penjelasan terkini mengenai tindakan yang sedang dan akan dilakukan oleh kerajaan
dalam menghadapi situasi banjir yang baru bermula ketika itu.

Susulan daripada komunikasi tersebut, PAT telah mengarahkan Panglima 11
Briged untuk serta-merta mengatur gerak anggota dan aset tambahan ke kawasan yang
terjejas. IGP juga telah mengarahkan tambahan anggota dan aset dari negeri-negeri yang
berhampiran untuk membantu pasukan sedia ada.

Jadi, suka saya jelaskan, pada waktu yang sama, selain dari Selangor, negeri-
negeri lain juga menghadapi banjir. Pahang menghadapi banjir yang besar, Kelantan dan
lain-lain negeri Pantai Timur. Jadi, aset sebenarnya telah pun digerakkan ke seluruh
negara. Jadi di peringkat awal kalau ada kekurangan aset di Selangor, ia kerana telah
diagih-agihkan ke negeri-negeri lain.

#1030

Walau bagaimanapun tindakan segera telah pun dilakukan oleh Angkatan
Tentera Malaysia dan juga PDRM untuk menambahkan aset-aset tersebut dengan
mengerakkan aset dari negeri-negeri lain yang belum lagi banjir ketika itu. Sejurus selesai
di NDCC, saya telah melakukan tinjauan situasi dan juga proses pemindahan banjir di
Kampung Bukit Lanchong, Putra Heights sehingga lewat pagi.
