64 DR.17.11.2021

Sekali lagi saya ucapkan terima kasih kepada semua yang telah menyentuh
tentang Kementerian Kesihatan dan saya harap kita akan terus menyokong kesihatan
awam dan sistem kesihatan awam negara untuk terus menghadapi pandemik COVID-19
hingga kita menang dan menewaskan dan pandemik ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Menteri
Kesihatan. Seterusnya, saya ingin menjemput Yang Berhormat Menteri Perpaduan
Negara untuk menjawab, 40 minit. Silakan Yang Berhormat Menteri.

3.40 ptg.

Menteri Perpaduan Negara [Datuk Halimah binti Mohamed Sadique]: Tuan
Yang di-Pertua, izinkan saya buka mask ini Tuan Yang di-Pertua? Terima kasih.

Timbalan Yang di-Pertua [Dato’ Mohd Rashid Hasnon]: Izinkan.

Datuk Halimah binti Mohamed Sadique: Assalamualaikum. Minta kebenaran
daripada Menteri Kesihatan juga. [Ketawa] Terima kasih banyak. Assalamualaikum
warahmatullahi wabarakatuh, salam sejahtera dan salam perpaduan. Salam Keluarga
Malaysia.

Tuan Yang di-Pertua, terlebih dahulu saya ingin merakamkan ribuan terima kasih
kepada 16 Ahli Yang Berhormat yang telah pun mengambil bahagian dalam perbahasan
Belanjawan 2022 yang menyentuh perkara-perkara yang berkaitan dengan Kementerian
Perpaduan Negara. Terima kasih saya kepada Ahli Yang Berhormat dari kawasan Bagan,
Yang Berhormat Kulim-Bandar Baharu, Yang Berhormat Batu Kawan, Yang Berhormat
Jelutong. Yang Berhormat Padang Serai, Yang Berhormat Sungai Siput, Yang Berhormat
Sungai Buloh, Yang Berhormat Batu, Yang Berhormat Stampin, Yang Berhormat Kuala
Krai, Yang Berhormat Tampin, Yang Berhormat Teluk Intan, Yang Berhormat Papar, Yang
Berhormat Ipoh Barat, Yang Berhormat Batu Gajah dan Yang Berhormat Kepong.

Tuan Yang di-Pertua, saya ingin menyatakan bagi persoalan-persoalan yang
telah pun dibangkitkan oleh tujuh Ahli Yang Berhormat berhubung dengan penyaluran
peruntukan MITRA. Saya, izinkan saya untuk menjawab secara bersekali dan saya ingin
menyatakan bahawa saya tidak dapat hendak menjawab kepada persoalan-persoalan
yang telah pun dikemukakan oleh Yang Berhormat dari Bagan, Yang Berhormat Kulim-
Bandar Baharu, Yang Berhormat Batu Kawan.

Yang Berhormat Jelutong, Yang Berhormat Padang Serai, Yang Berhormat
Sungai Siput, Yang Berhormat Batu Gajah dan Yang Berhormat Sungai Buloh kerana
Tuan Yang di-Pertua, buat masa ini pihak SPRM telah pun menjalankan, telah pun
memulakan siasatan ke atas pengurusan geran MITRA yang melibatkan:

(i) program-program yang telah diluluskan pada tahun 2019 hingga
2020 iaitu ketika MITRA berada di bawah JPM; dan

(ii) program-program yang telah diluluskan bermula pada April
2020 sehingga 2021 iaitu ketika MITRA berada di bawah
Kementerian Perpaduan Negara.

Saya telah dinasihatkan oleh pihak SPRM Yang Berhormat, Tuan Yang di-Pertua
kerana dikhuatiri sebarang maklumat yang mungkin saya berikan dalam jawapan-jawapan
ini akan mengganggu siasatan yang sedang dijalankan oleh pihak SPRM. Ya, Yang
Berhormat, sila.

Tuan Sanisvara Nethaji Rayer a/l Rajaji [Jelutong]: Terima kasih Yang
Berhormat Menteri di atas maklum balas. Akan tetapi untuk makluman Tuan Yang di-
Pertua, bagi hemat saya, saya percaya Yang Berhormat Menteri boleh berterus terang
dan secara ikhlas memberi jawapan-jawapan kerana kita, Dewan yang mulia ini adalah
bertanggungjawab kepada rakyat.

Saya percaya pihak SPRM tidak boleh memberi arahan tentang jawapan yang
boleh diberikan atau tidak boleh diberikan oleh Yang Berhormat Menteri. Yang Berhormat
