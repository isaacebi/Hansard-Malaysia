DR.17.11.2021 45

tanah yang terbiar seperti yang dibangkitkan oleh Yang Berhormat dikategorikan sebagai
tanah bermilik, tanah kerajaan dan tanah rizab.

Bagi tanah bermilik, hak untuk mengusahakan tanah terbiar terletak kepada tuan
tanah dan persetujuan bersama pihak berminat memajukannya. Tanah Adat dan Tanah
Rizab Melayu juga dikategorikan sebagai tanah bermilik, dan pembangunannya sama ada
melalui sewaan atau pajakan tertakluk kepada perundangan yang sedia ada. Manakala
kemajuan ke atas tanah rizab yang terletak di bawah kuasa kerajaan negeri berdasarkan
permohonan daripada pihak berkelayakan untuk diusahakan.

Selain daripada memberi milik, kerajaan negeri boleh juga mempertimbangkan
pemberian sewaan, pajakan jangka pendek serta lesen pendudukan sementara (TOL).
Bagi tanah-tanah di bawah Kerajaan Persekutuan yang belum dibangunkan, sebarang
pertimbangan untuk membangunkan tanah berkenaan sama ada...

Tuan Ahmad Tarmizi bin Sulaiman [Sik]: Yang Berhormat Timbalan Menteri,
Sik ada sedikit, mohon penjelasan. Boleh Yang Berhormat Timbalan Menteri?

Datuk Ali anak Biju: Ya.

Tuan Ahmad Tarmizi bin Sulaiman [Sik]: Terima kasih, Yang Berhormat.
Berkaitan dengan isu tanah terbiar tadi. Adakah pihak kementerian melihat khususnya
Tanah-tanah Rizab Kerajaan Negeri ini agar diwujudkan jawatankuasa bersama dengan
kerajaan negeri bagi melihat keluasan tanah yang terbiar ini untuk diberi peluang kepada
penduduk-penduduk kampung sekitar? Sama ada mereka boleh dalam bentuk sewaan
ataupun kerjasama dengan agensi kerajaan negeri untuk melaksanakan ataupun
melakukan program-program memulihkan tanah tersebut dalam sektor pertanian ataupun
sebagainya. Terima kasih.

Datuk Ali anak Biju: Sememangnya permohonan untuk membangunkan tanah
terbiar tersebut yang di bawah kerajaan negeri memang dialu-alukan. Akan tetapi, ini
adalah tertakluk kepada pertimbangan pemberian sewa pajakan jangka pendek oleh lesen
pendudukan sementara dan kerajaan negeri memang bersedia.

Hal yang saya tahu memang bersedia untuk memberi pajakan tersebut dan ini
adalah baik untuk menjanakan ekonomi negara. Bagi tanah Kerajaan Persekutuan pula...

Tuan Shaharizukirnain bin Abd Kadir [Setiu]: Yang Berhormat Timbalan
Menteri.

Datuk Ali anak Biju: ...Sebarang pertimbangan untuk membangunkan tanah
berkenaan sama ada melalui penyewaan atau pajakan diuruskan melalui Pejabat
Pesuruhjaya Tanah Persekutuan.

Tuan Shaharizukirnain bin Abd Kadir [Setiu]: Yang Berhormat Timbalan
Menteri, penjelasan sedikit. Banyak saya dapat makluman daripada pihak di peringkat
negeri; tanah-tanah yang telah diberikan kepada Kerajaan Persekutuan tidak dimajukan
untuk dibuat satu projek pembinaan dan lain-lain.

Apakah langkah Kerajaan Persekutuan dalam menyelesaikan isu ini?

Datuk Ali anak Biju: Sekarang ini sebenarnya Kerajaan Persekutuan iaitu melalui
Pesuruhjaya Tanah Persekutuan memang menggalakkan permohonan daripada sesiapa
yang berminat untuk memajukan tanah tersebut untuk pertanian sebenarnya. Ini boleh
dibuat permintaan atau permohonan dibuat secara direct kepada Pesuruhjaya Tanah
Persekutuan.

Sebenarnya kita mengalu-alukan permohonan tersebut dan sekarang ini pun
sudah ada program. Program daripada graduan yang berminat untuk mengusahakan
tanah-tanah tersebut dan kita mengalu-alukan sesiapa yang berminat. Bagi pengusahaan
dan pembangunan tanah wakaf pula, ia tertakluk kepada bidang kuasa Majlis Agama
Islam negeri masing-masing.

Antara punca-punca yang dikenal pasti tentang tanah-tanah yang masih belum
dibangunkan ialah kawasan tanah yang tidak berekonomi. Contohnya, tanah yang
keluasannya kecil iaitu di bawah satu ekar dan kurang sesuai untuk ditanamkan.
