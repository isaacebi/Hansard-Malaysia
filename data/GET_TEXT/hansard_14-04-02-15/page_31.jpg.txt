DR.17.11.2021 23

Pada ketika ini, kadar bantuan bagi skop baik pulih PPRT adalah maksimum
RM13,000 di Semenanjung Malaysia dan maksimum RM15,000 di Sabah, Sarawak dan
Wilayah Persekutuan Labuan. Untuk makluman Yang Berhormat juga, kos pembaikan
rumah adalah berdasarkan kepada kos kerosakan yang dinilai oleh agensi pelaksana
KPLB. Kementerian boleh mempertimbangkan kadar bantuan yang melebihi kadar
maksimum sedia ada berdasarkan kepada tahap kerosakan yang kritikal terutama yang
melibatkan risiko keselamatan.

Selain itu, kos tambahan ke atas kadar maksimum bantuan sedia ada, meliputi
kos pengangkutan, teliti kerja-kerja tambahan mendesak lain yang diperuntukkan di
bawah kos ekstrem maksimum RM2,000 di Semenanjung Malaysia dan RM3,000 di
Sabah, Sarawak dan Wilayah Persekutuan Labuan. Terima kasih Tuan Yang di-Pertua.

Tuan Yang di-Pertua: Terima kasih. Soalan tambahan pertama Yang Berhormat.

Tuan Sabri bin Azit [Jerai]: Terima kasih Timbalan Menteri atas jawapan yang
diberikan. Untuk soalan tambahan saya ialah berkenaan dengan peluang orang yang tidak
mempunyai eKasih. Sebab hendak dapat eKasih ini melalui penghulu, kKemudian ke focus
group, seterusnya ke ICU. Sedangkan si penerima mempunyai masalah yang terdesak.

Jadi apakah langkah-langkah lain untuk mempercepatkan proses baik pulih dan
bina baharu? Adakah Yang Berhormat Timbalan Menteri bersetuju dengan kelulusan yang
diberikan oleh Ahli Parlimen kita semua, yang akan disampaikan terus kepada Menteri
sudah memadai untuk melayakkan bantuan itu disalurkan dengan segera? Sekian.

Tuan Yang di-Pertua: Terima kasih. Silakan Yang Berhormat Timbalan Menteri.

Dato’ Sri Haji Abdul Rahman bin Mohamad: Terima kasih Tuan Yang di-Pertua.
Sebenarnya, perkara yang dibangkitkan oleh Yang Berhormat itu saya percaya terdapat
kepada semua Ahli Parlimen yang mana kita ini sentiasa turun padang dan melihat
keadaan yang sebenar.

Akan tetapi walau bagaimanapun, pihak KPLB telah menambah baik proses
permohonan rumah PPRT ini dengan mempelbagaikan saluran permohonan. Selain
daripada eKasih, permohonan penerima akan diterima melalui perakuan dan pengesahan
daripada Mesyuarat Focus Group Pembasmian Kemiskinan Peringkat Daerah atau Negeri
atau jawatankuasa yang setara dengannya di peringkat negeri dan daerah.

Inisiatif serve and assist oleh pegawai-pegawai kementerian dan agensi di bawah
kementerian dari semasa ke semasa dan permohonan individu juga boleh dibuat secara
dalam talian dan akan dipertimbangkan dalam jawatankuasa yang ada di peringkat
kementerian, berdasarkan syarat-syarat yang ditetapkan.

Di sini, saya ingin mengalu-alukan agar permohonan daripada semua Abhli
Parlimen dan wakil rakyat, permohonan ini hanya memerlukan pengesahan oleh penghulu
tanpa pendaftaran eKasih. Permohonan ini akan diluluskan sekiranya memenuhi syarat
yang ditetapbkan. KPLB akan melaksana proses verifikasi dan kerja tapak berdasarkan
perakuan tersebut.

Saya juga mengharapkan kerjasama daripada semua Ahli Parlimen untuk
bersama dengan wakil ICU, pejabat daerah dan penghulu untuk mengenal pasti penerima-
penerima yang memerlukan bantuan ini. Kita boleh terima pengesahan tersebut secara
proses yang dibangkitkan oleh Ahli Parlimen Jerai sebentar tadi. Terima kasih Tuan Yang
di-Pertua.

#1130
Tuan Sabri bin Azit [Jerai]: Terima kasih, Yang Berhormat Timbalan Menteri.
Tuan Yang di-Pertua: Ya, Yang Berhormat Padang Serai.

Tuan Karupaiya a/l Mutusami [Padang Serai]: Terima kasih Tuan Yang di-
Pertua dan ucapan tahniah kepada Tuan Yang di-Pertua atas kurniaan pingat Tan Sri.

Tuan Yang di-Pertua: Terima kasih.
