26 DR.17.11.2021

Tan Sri Datuk Seri Panglima Haji Annuar bin Haji Musa:

Pucuk pauh delima batu;

Anak sembilang di tapak tangan;
Giliran menggulung di nombor satu;

Mengupas persoalan debat belanjawan.

Tuan Yang di-Pertua, bagi pihak kementerian saya ingin merakamkan ucapan
setinggi-tinggi tahniah dan penghargaan kepada Ahli-ahli Yang Berhormat yang telah
mengambil bahagian dalam perbahasan di Dewan yang mulia ini, knususnya yang telah
menyentuh hal-hal yang berkaitan dengan kementerian.

[Dato’ Sri Azalina Othman Said (Pengerang) mempengerusikan Mesyuarat]

Persidangan Parlimen kita pada kali ini telah memperagakan tahap kematangan
yang lebih tinggi apabila perbahasan sama ada daripada backbenchers dan juga daripada
pembangkang telah menumpukan kepada perkara-perkara substantif dan perjalanan
pengurusan Parlimen telah melalui satu transformasi sepertimana yang dihasratkan
dalam memorandum of understanding antara pihak kerajaan dan pembangkang.

Kita terima bahawasanya ini ialah satu realiti baharu politik dalam negara kita.
Walaupun pilihan raya negeri sedang berlangsung di Melaka, ada persaingan antara parti-
parti sahabat dalam kerajaan dan barangkali akan ada pilihan raya lagi di Sarawak yang
berkemungkinan ada parti-parti sahabat yang mungkin tidak bertanding dan menyokong
parti-parti yang lain.

Ini menandakan suatu keharmonian politik yang baharu dalam negara kita.
Dengan itu insya-Allah, tumpuan kerajaan pimpinan Yang Amat Berhormat Perdana
Menteri akan lebih dapat menjurus kepada usaha-usaha mewujudkan kestabilan dan
menumpukan kepada usaha-usaha memberikan perkhidmatan yang terbaik kepada
rakyat.

Hampir 30 orang Ahli-ahli Yang Berhormat telah berucap menyentuh pelbagai
perkara yang berhubung dengan Kementerian Komunikasi dan Multimedia. Saya
mengucapkan setinggi-tinggi terima kasih atas segala pandangan serta saranan yang
menyentuh bidang tugas kementerian sepanjang sesi perbahasan Rang Undang-undang
Perbekalan 2022 yang telah bermula pada 1 hingga 11 November 2021.

Sepertimana yang kita maklum, rang undang-undang perbekalan kali ini
mendukung tiga- paksi yang utama iaitu memperkukuhkan pemulihan, membina daya
tahan dan memacu pembaharuan dengan tiga fokus induk.

(i) rakyat yang sejahtera;
(ii) perniagaan yang berdaya tahan; dan
(iii) ekonomi yang makmur dan mampan.

Kementerian akan terus komited untuk merealisasikan peranan kementerian
dalam mempercepatkan penerima gunaan teknologi dan inovasi melalui penyediaan
jaringan gentian optik yang lebih meluas bagi kedua-dua perkhidmatan tetap dan bergerak
bagi memastikan liputan, kualiti dan pengalaman yang lebih efisien dan efektif selaras
dengan pendekatan ekonomi digital berasaskan teknologi yang tinggi.

Selain daripada mempertingkatkan ketersambungan digital, Kementerian
Komunikasi dan Multimedia turut melaksanakan inisiatif-inisiatif pembangunan dan
menggalakkan ekonomi digital yang dapat melonjakkan penguasaan pendigitalan dalam
kalangan segenap lapisan rakyat, pemain industri serta pelabur domestik dan
antarabangsa. Pada masa yang sama, kementerian juga akan memainkan peranan dalam
mengawal selia keselamatan siber dan etika penggunaan media sosial.
