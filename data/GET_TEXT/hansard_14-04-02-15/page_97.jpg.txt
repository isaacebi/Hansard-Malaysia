DR.17.11.2021 89

baharu. Insya-Allah, KPKT dengan strategi ikhtiar dan pendekatan pengurusan yang tepat
akan memastikan prestasi di KPKT untuk memberi khidmat yang terbaik bagi rakyat.

Berkaitan dengan isu perumahan, dalam sesi perbahasan Ahli-ahli Yang
Berhormat dari Sabak Bernam, Yang Berhormat Kuala Nerus, Yang Berhormat Bukit
Bendera, Yang Berhormat Johor Baru, Yang Berhormat Sandakan, Yang Berhormat Parit,
Yang Berhormat Tampin, Yang Berhormat Sungai Siput, Yang Berhormat Kalabakan, dan
Yang Berhormat Batu Gajah telah menyentuh berkaitan dengan isu dan juga bajet
perumahan.

Berhubung soalan yang telah ditujukan oleh Yang Berhormat Kuala Nerus, Yang
Berhormat Tampin, Yang Berhormat Batu Gajah mengenai perancangan rumah mampu
milik. Untuk makluman Ahli-ahli Yang Berhormat, KPKT sentiasa komited dan berusaha
untuk mengenal pasti punca dan masalah ketidakmampuan rakyat untuk memiliki rumah.

Selaras dengan strategi RMke-12 yang baharu sahaja diumumkan_ iaitu
meningkatkan bekalan rumah mampu milik kepada kumpulan sasar, KPKT akan
memastikan pelaksanaan projek-projek perumahan di seluruh negara bagi golongan M40
dan B40 terus diberi perhatian dan lebih inklusif serta mempunyai infrastruktur lengkap
dan berkualiti.

Antara strategi yang telah pun dilaksanakan dalam tempoh RMke-12 adalah
penubuhan Jawatankuasa Penyelaras Pelaksanaan 500 unit Rumah Mampu Milik yang
telah diumumkan oleh Yang Amat Berhormat Perdana Menteri dalam Rancangan
Malaysia Ke-12.

Jawatankuasa ini adalah memantau pelaksanaan dan pencapaian penyediaan
bekalan perumahan oleh 15 agensi penyedia perumahan selain daripada KPKT dan juga
agensi di bawahnya dan selain daripada kerajaan negeri dan swasta.

01700

Insya-Allah, daripada sasaran 500,000 unit rumah mampu milik di bawah RMKe-
12, KPKT menyasarkan untuk menyumbang sebanyak 20 peratus daripada sasaran
iaitulah 100,000 unit. Selain daripada itu, untuk makluman Yang Berhormat, Majlis
Perumahan Mampu Milik Negara yang dipengerusikan oleh Yang Amat Berhormat
Perdana Menteri yang telah diluluskan oleh Jemaah Menteri pada 9 November 2018, bagi
menjalankan fungsi-fungsi sebagaimana yang telah saya nyatakan tadi. Kedua-dua
jawatankuasa dan majlis ini merupakan platform bagi memantau pelaksanaan pembinaan
500,000 unit RMM dalam Rancangan Malaysia Ke-12 ini.

Yang Berhormat Sungai Siput— Tuan Yang di-Pertua, saya hendak jawab
semua?

Tuan Yang di-Pertua: Sila.

Dato’ Sri Reezal Merican bin Naina Merican: Telah mengajukan soalan
berhubung perancangan kerajaan untuk membina RMM di bawah RM50,000 bagi
golongan kurang berkemampuan. Bagi perumahan RMM dalam lingkungan RM50,000,
kerajaan komited dengan program PPR yang menyediakan rumah berharga RM35,000 di
Semenanjung dan RM42,000 di Sabah dan Sarawak.

Selain itu, di bawah SPNB, terdapat juga program dinamakan Program Rumah
Mesra Rakyat (RMR) yang terus akan dilaksanakan. Ini juga menjawab soalan Yang
Berhormat Kalabakan berhubung dengan RMR iaitu mengenai peruntukan RM315 juta
program RMR untuk membina 3,000 unit di seluruh negara bagi tahun 2022.

Program RMR adalah program untuk memenuhi keperluan rakyat B40 untuk
membina di atas tanah sendiri berdasarkan syarat-syarat yang ditetapkan dan terbuka
kepada semua warganegara Malaysia tanpa mengira kaum. Program Rumah Mesra
Rakyat ini berkonsepkan sebuah rumah yang berkomposisi tiga bilik tidur, dua bilik air
yang berharga RM75,000 hingga ke RM106,000 di mana RM20,000 disubsidikan oleh
pihak kerajaan. Kemudahan pinjaman ditawarkan bagi menampung baki kos tersebut.
Oleh yang demikian, seandainya harga rumah tersebut adalah RM75,000, pembeli
hanyalah membayar RM55,000 untuk memiliki kediaman RMR.
