DR.17.11.2021 93

Saya ingin mengucapkan jutaan terima kasih kepada 15 orang Ahli-ahli Yang
Berhormat iaitu Yang Berhormat Tebrau, Yang Berhormat Sabak Bernam, Yang
Berhormat Pontian, Yang Berhormat Kuala Nerus, Yang Berhormat Labuan, Yang
Berhormat Kuala Krai, Yang Berhormat Tumpat, Yang Berhormat Kangar, Yang
Berhormat Parit, Yang Berhormat Hulu Selangor, Yang Berhormat Tampin, Yang
Berhormat Batu, Yang Berhormat Segambut, Yang Berhormat Sekijang dan Yang
Berhormat Kepong yang telah memberikan pandangan, pertanyaan dan cadangan
berkaitan Kementerian Belia dan Sukan (KBS) sepanjang tempoh perbahasan
Belanjawan 2022 di peringkat dasar yang berlangsung selama tujuh hari.

Secara keseluruhannya, KBS telah menerima 27 isu utama yang telah
dibangkitkan oleh Ahli-ahli Yang Berhormat. Saya akan cuba menggunakan masa yang
ada untuk memberikan penjelasan berkenaan setiap isu, cadangan dan maklum balas
yang dibangkitkan sepanjang perbahasan tempoh hari.

Tuan Yang di-Pertua, daripada 27 isu yang dibangkitkan, enam isu berkaitan
dengan belia dan 21 isu berkaitan dengan sukan. Tuan Yang di-Pertua, pertanyaan
daripada Yang Berhormat Sabak Bernam tiada di dalam Dewan. Yang Berhormat Pontian
tiada di dalam Dewan. Yang Berhormat Kuala Nerus dan Yang Berhormat Parit juga tiada
di dalam Dewan.

Namun, saya hendak menyebut bahawa berkenaan dengan program
pembangunan sukan OKU, peruntukan khas kepada atlet OKU, dan e-Sukan yang
cemerlang di peringkat antarabangsa. Untuk makluman sidang Dewan, kementerian
sebenarnya tidak membezakan antara atlet normal dan atlet para daripada segi
pemberian insentif mahupun program pembangunan sukan para.

Pihak kementerian sememangnya telah menjalinkan kerjasama strategik dengan
Kementerian Pembangunan Wanita Keluarga dan Masyarakat menerusi Jabatan
Kebajikan Malaysia serta agensi-agensi yang lain seperti Jabatan Belia Sukan Negara,
Bahagian pendidikan Khas, persatuan sukan kebangsaan, persatuan sukan orang kurang
upaya, pusat rehabilitasi dan PERKESO untuk melahirkan lebih ramai bakat-bakat baru
yang berkualiti untuk digilap kementerian peringkat yang tertinggi.

Manakala program-program pembangunan Paralimpik di peringkat negeri akan di
perkasa pada tahun 2022 dengan kerjasama semua pemegang taruh. Antara program-
program yang akan terus dilaksanakan ialah program iTrain, program iTalent , program
bakat dan program pelapis negeri bagi memastikan kesinambungan dan peningkatan,
penglibatan atlet-atlet OKU dilaksanakan secara teratur dan konsisten.

Selain itu, kementerian juga sentiasa memastikan kemudahan-kemudahan sukan
sedia ada lebih mesra OKU bagi menggalak dan memudahkan golongan ini mengakses
kemudahan tersebut untuk bersukan.

Kerjasama ini akan diteruskan menerusi inisiatif baru yang bakal diperkenalkan
oleh KBS iaitu pelaksanaan program Liga Sukan OKU pada tahun 2022. Program ini
merupakan usaha pencarian bakat baru secara berstruktur yang dilaksanakan di peringkat
daerah, negeri dan seterusnya kebangsaan. Mana-mana individu OKU yang berjaya
melayakkan diri ke peringkat kebangsaan dan memenangi pertandingan, bakal
diserapkan ke program latihan atlet pelapis di bawah kendalian Majlis Sukan Negara
(MSN) untuk dilatih menjadi atlet masa hadapan negara.

Selain itu, peruntukkan di bawah Belanjawan 2022 ini juga akan digunakan
sebaiknya oleh KBS dalam usaha untuk meningkatkan akses golongan OKU pada
kemudahan sukan. KBS menerusi Jabatan Belia dan Sukan Negara sentiasa memastikan
kerja-kerja naik taraf penyelenggaraan, kemudahan sukan di bawah seliaan jabatan
meliputi kemudahan OKU seperti laluan khas, tandas dan kawasan parkir kenderaan khas
diberi keutamaan seiring usaha KBS dalam mengupayakan golongan OKU sebagai
penyumbang kepada ekosistem industri sukan di Malaysia.

Kerajaan telah memperuntukkan sebanyak RM10 juta untuk program
pembangunan sukan Paralimpik dan RM15 juta bagi pelaksanaan program eSukan untuk
tahun 2022. Ini menunjukkan keprihatinan kerajaan dalam usaha untuk membangunkan
sukan-sukan yang menjadi tumpuan belia dan juga golongan OKU.
