14 DR.17.11.2021

Jarak dari jalan besar ke Kampung Orang Asli Pasir Salam adalah lima kilometer
dan melalui tanah, syarikat persendirian yang memerlukan kebenaran izin lalu sedang
dalam peringkat perbincangan bagi mendapatkan persetujuan semua pihak yang terlibat.
JAKOA akan memastikan isu bekalan air di Kampung Orang Asli Pasir Salam ini
ditandatangani sebaiknya bagi memastikan penduduk mendapat bekalan air bersih untuk
kegunaan harian mereka. Terima kasih Yang Berhormat Tebrau.

Tuan Yang di-Pertua: Terima kasih. Silakan, Tebrau.

Tuan Steven Choong Shiau Yoon [Tebrau]: Terima kasih atas penjelasan dan
jawapan daripada kementerian, khususnya bekalan air kepada Kampung Pasir Salam
kerana mereka sudah lama menunggu bekalan air. Tadi Yang Berhormat Timbalan
Menteri ada sebut, kementerian ada sediakan perigi (well) beberapa tahun yang lepas
tetapi itu memang tidak diguna pakai lah, sudah terbengkalai dan terbiar sahaja.

Akan tetapi soalan tambahan saya, latar belakangnya adalah banyak
pembangunan dilakukan oleh kerajaan negeri mahupun pusat atas dasar untuk
membangunkan satu tempat yang ada perkampungan Orang Asli, atas sebab hendak
naikkan ekonomi di tempat itu. Akan tetapi cara untuk menempatkan mereka di tempat
lain tidak diuruskan dengan baik kerana biasanya tempat yang dipindahkan tidak ada
bekalan asas seperti air, elektrik dan sekolah.

Jadi, masalah bertambah lagi sekiranya ekosistem di tempat yang baharu sudah
berubah, buat mereka hilang mata pencarian. Sebagai contoh, Orang Asli Seletar di
Stulang Laut, yang sudah dipindahkan di tempat yang tidak sesuai untuk mereka
menangkap ikan dan juga Orang Asli Seletar di Gelang Patah juga dipindahkan ke tempat
yang bukan dekat dengan laut.

Tuan Yang di-Pertua: Soalannya Yang Berhormat Tebrau, soalan.

Tuan Steven Choong Shiau Yoon [Tebrau]: Jadi, ini adalah masalah. Jadi,
soalan saya, bagaimana kita akan adakan pembangunan tetapi pada masa yang sama
tidak mengganggu tanah adat mereka dan tidak memaksa perubahan atas cara kehidupan
mereka tanpa satu pelan tindakan yang holistik supaya kedua-dua perkara yang saya
sebut boleh wujud bersama. Terima kasih.

Tuan Yang di-Pertua: Terima kasih. Silakan Yang Berhormat.

Dato' Sri Haji Abdul Rahman bin Mohamad: Terima kasih Tuan Yang di-Pertua
dan terima kasih Yang Berhormat Tebrau. Di bawah kementerian kita, sentiasa membuat
kajian permasalahan Orang Asli ini. Sekarang ini, setiap kali secara kebetulan saya yang
sentiasa memantau masyarakat Orang Asli dan kita tahu masalah yang sebenar,
permasalahan yang ditimbulkan. Apabila melibatkan tanah sahaja, knususnya tanah adat
yang dinyatakan oleh Yang Berhormat Tebrau sebentar tadi, tanah adat ini adalah di
bawah kuasa kerajaan negeri.

Kebiasaannya kita di peringkat Kementerian Pembangunan Luar Bandar, hanya
akan memberi pandangan kepada peringkat negeri apa juga sebarang pembangunan
yang kita hendak bangunkan kepada masyarakat Orang Asli. Oleh sebab itu ada ketikanya
masyarakat Orang Asli secara menyeluruh, secara totalnya di negara kita ini, mereka juga
sering berpindah-randah. Ada ketikanya, saya walaupun dalam Parlimen saya, jumlah
yang kecil sahaja masyarakat Orang Asli tetapi kadang-kadang kita tidak tahu dah ada
perkampungan baru yang mempunyai lima buah rumah.

Ini yang menghadapi masalah kepada kita, sepanjang masa kita hendak
perhatikan mereka demi untuk pembangunan dari segi pembinaan rumah baru, masalah
air, masalah elektrik dan sebagainya. Jadi, terpaksa kami membuat kajian, sama ada
hendak menggunakan elektrik iaitu menggunakan sistem solar kerana disebabkan
kawasan itu yang amatjauh, yang dinyatakan oleh Yang Berhormat Tebrau sebentar tadi.
Akan tetapi daripada segi masalah tanah adat, sememangnya Yang Berhormat kena ada
perbincangan melalui kerajaan negeri dan boleh aturkan bersama dengan kita. Terima
kasih Tuan Yang di-Pertua.

Tuan Yang di-Pertua: Soalan nombor dua, Sepang.
