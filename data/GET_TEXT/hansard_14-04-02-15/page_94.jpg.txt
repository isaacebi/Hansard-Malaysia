86 DR.17.11.2021

Teknologi Lejar Teragih (DLT), bahan termaju atau advance material dan juga
pengkomputeran awan atau cloud computing serta analisis data raya atau big data
analysis. Apa yang telah pun kita laksanakan, kita telah masukkan kesemua lima teknologi
teras ini supaya diguna pakai dalam Industrial Master Plan yang akan dikemukakan oleh
kerajaan dalam masa yang terdekat.

Tuan Yang di-Pertua, sekian sahaja maklum balas saya untuk kali ini dan sekali
lagi saya ucapkan terima kasih kepada Ahli-ahli Yang Berhormat yang telah mengambil
bahagian dalam perbahasan Bajet 2022 bagi MOSTI kali ini. Terima kasih.

Tuan Yang di-Pertua: Terima kasih Yang Berhormat Menteri. Sekarang saya
mempersilakan Yang Berhormat Menteri di Kementerian Luar Negeri. Silakan, 40 minit
Yang Berhormat.

4.45 ptg.

Menteri Luar Negeri [Dato’ Saifuddin Abdullah]: Terima kasih Tuan Yang di-
Pertua. Bagi pihak Wisma Putra saya merakamkan setinggi-tinggi penghargaan kepada
Ahli-ahli Yang Berhormat yang telah menyentuh isu-isu yang berkait rapat dengan tugasan
kami di Wisma Putra.

Yang Berhormat Sik, tidak ada dan soalan-soalan beliau pun sebenarnya saya
dan Timbalan Menteri sudah jawab dalam Dewan ini pada masa-masa yang lalu. Yang
Berhormat Kangar, tadi ambil ujian RTK Antigen sekali dengan saya. Beliau bertanya
tentang pelantikan Dr. Anmad Idham Ahmad Nadzri dan Yang Berhormat Datuk Seri
Eizlan Yusof. Sebenarnya Dr. Ahmad Idham Ahmad Nadzri meletakkan jawatan sebagai
CEO FINAS dan berkhidmat kepada saya menggunakan jawatan PTTK yang sedia ada.
Cuma saya menggunakan istilah Setiausaha Kebudayaan kepada Menteri Luar Negeri
untuk beliau.

Jadi, sebenarnya beliau buat national service kerana dia letak jawatan JUSA B
dan datang ke jawatan gred 54. Tidak ada kereta, tidak ada driver, tidak ada pejabat dan
tidak ada PA. Dia ada bilik kecil sahaja sebelah pejabat saya. Manakala, Datuk Seri Eizlan
Yusof yang saya lantik sebagai perunding kreatif kepada Menteri Luar Negeri, kita tidak
dibayar dia gaji apa-apa. Dia betul-betul buat national service.

Ini adalah untuk kita memulakan secara kecil-kecilan apa yang saya sebutkan
pada 1 September 2021, bahawa Wisma Putra akan menggubal sebuah kerangka dasar
luar yang baharu. Di mana pertama, dasar-dasar yang fundamental tetap kekal, tiada
perubahan dari segi dasar kita terhadap ASEAN, OIC, PBB, dasar berkecuali dan
sebagainya. Namun apa beberapa pendekatan dan bidang baharu yang akan kita terokai
termasuklah diplomasi kebudayaan.

Pada 3 November 2021, Kabinet telah meluluskan kerangka ini yang saya
sebutkan namanya dengan izin, “Focus in Continuity: A Framework for Malaysia's Foreign
Policy in a Post-Pandemic World” dan ini sekali lagi termasuk beberapa pendekatan dan
bidang baharu yang satu dari antaranya ialah diplomasi kebudayaan. Kertas
memorandum Jemaah Menteri yang kita bentangkan itu telah mendapat komen daripada
kementerian-kementerian yang lain termasuk terutamanya dua kementerian yang
selalunya bertanggungjawab untuk seni budaya iaitu KKMM dan MOTAC.

Dahulu saya Menteri KKMM, saya mencadangkan dan dipersetujui oleh Menteri
MOTAC dan kami menubuhkan Majlis Perundingan Pembangunan Industri Kreatif.
Diluluskan oleh Kabinet pada 27 Januari 2021 dan matlamatnya ialah untuk memperkasa
pembangunan industri kreatif secara lebih bersepadu yang melibatkan semua
kementerian dan agensi kerajaan dan kita meniru modul, antara lain ialah modul yang ada
di Korea Selatan.

Kebetulan pada 20 September 2021, Yang Berhormat mungkin perasan Presiden
Korea Selatan ketika berucap di Perhimpunan Agong PBB membawa bersama beliau
kumpulan K-Pop yang paling terkenal di dunia, agaknya lah BTS untuk berucap bersama
dan membuat persembahan.
