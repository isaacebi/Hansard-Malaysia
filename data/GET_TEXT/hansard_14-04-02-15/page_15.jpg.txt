DR.17.11.2021 7

Amalan judi perosak keluarga;

Habis berpecah tak boleh berpakat;
Anak bangsa siapa nak jaga;

Pabila rosak punah masyarakat.

Tuan Chang Lih Kang [Tanjong Malim]: Ini bukan Kedah lah.

Datuk Haji Awang bin Hashim: Balik kepada soalan saya, individu yang
menjalankan aktiviti pekerjaan sendiri yang terlibat dalam bidang p-hailing dan e-hailing
adalah meliputi di bawah Skim Keselamatan Sosial Pekerjaan Sendiri yang tertakluk di
bawah peruntukan Akta Keselamatan Sosial Pekerjaan Sendiri 2017 [Akta 789].

Strategi dan usaha berterusan sentiasa diambil perhatian oleh kerajaan bagi
meningkatkan caruman Skim Perlindungan PERKESO dan Sistem Insurans Pekerjaan
terutamanya bagi individu yang terlibat seperti mana yang dibangkitkan oleh Yang
Berhormat Jempol yang bertanya soalan ini dalam bidang p-hailing dan e-hailing.

Antaranya mengadakan sesi libat urus dan turun padang yang melibatkan agensi
kerajaan, platform penyedia perkhidmatan ekonomi gig, persatuan, pertubuhan dan
sebagainya di seluruh negara disusun atur oleh pihak Kementerian Sumber Manusia
melalui agensinya iaitu PERKESO.

Sebagai contoh, kolaborasi bersama dengan kerjasama penggiat seni, Persatuan
Pengguna Islam Malaysia, Angkatan Pertahanan Awam Malaysia dan Jabatan Agama
Islam Malaysia. Selain daripada itu, kerajaan negeri juga memberi kerjasama yang amat
baik dalam memastikan individu yang menjalankan aktiviti pekerjaan sendiri yang terlibat
dalam bidang p-hailing dan e-hailing terus dilindungi. Ini merupakan komitmen kerajaan.

Sebagai contoh, Kerajaan Negeri Terengganu telah memperuntukkan belanjawan
sebanyak RM200 ribu setiap tahun mulai tahun 2018 sehingga tahun 2021 untuk menaja
caruman di bawah Skim Keselamatan Sosial Pekerjaan Sendiri kepada pemandu teksi,
kereta sewa, bas sekolah, pemandu bas sekolah, penghantar makanan, GanuShop dan
juga beca. Melalui penajaan ini, seramai 1,000 orang rakyat di negeri Terengganu dalam
perusahaan yang dinyatakan di atas telah mendapat manfaat.

Di samping itu, kerajaan menerusi PERKESO turut mengadakan memorandum
persefahaman bersama beberapa buah agensi kerajaan dan platform penyedia
perkhidmatan bagi memperluaskan perlindungan keselamatan sosial kepada orang yang
bekerja sendiri sepertimana Kementerian Pembangunan Usahawan dan Koperasi,
Tabung Ekonomi Kumpulan Urus Niaga dan MyDrebar.

Wakil daripada jabatan, agensi dan kesatuan telah dilantik sebagai ejen
keselamatan sosial pekerjaan sendiri mengikut ketetapan dalam terma dan syarat-syarat
bagi maksud pungutan dan penerimaan bayaran caruman. Ejen keselamatan sosial
pekerjaan sendiri juga bertanggungjawab melaksanakan aktiviti promosi, publisiti dan
pemudah cara bagi tuntutan faedah keselamatan dan sosial pekerjaan sendiri. Sudah
hendak habis.

Selain itu, publisiti meluas secara aktif melalui hebahan di media juga dibuat iaitu
Facebook, YouTube, WhatsApp, Instagram dan sebagainya. Jadi, bagi memastikan
kesedaran kepentingan caruman Skim Perlindungan PERKESO dan Sistem Insurans
Pekerjaan dapat dipertingkatkan dan seterusnya melindungi individu yang terlibat dalam
bidang p-hailing dan e-hailing. Sekian, terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua. Jawapan
yang cukup mantap daripada Yang Berhormat Menteri. Layak sangat jadi Menteri akan
datanglah. Kalau menanglah. Jadi, pada tahun 2018 kementerian telah mewajibkan
semua pemandu e-hailing untuk mendaftar dan mencarum kepada PERKESO yang juga
dikenali sebagai SOSCO. Bagi p-hailing, tidak diwajibkan.
