12 DR.17.11.2021

Menteri yang memberi jawapan yang cukup baik terutamanya dalam soal memberikan
pendidikan bagi memastikan perpaduan di kalangan rakyat dalam negara ini.

Saya juga berpandangan, masalah perpaduan kaum dalam negara kita adalah
disebabkan oleh kefahaman yang bersimpang-siur sesetengah pimpinan rakyat terhadap
teras-teras kenegaraan. Semalam, seorang Ahli Parlimen menulis dalam status Facebook
nya bahawa langkah Kerajaan Negeri Kedah menghapuskan judi dan arak sebagai
mencabuli prinsip negara bangsa, Rukun Negara dan sebagainya. Bagaimana perkara ini
boleh dikaitkan sebegitu rupa sedangkan Rukun Negara sendiri antara lainnya
menekankan Kepercayaan kepada Tuhan, Kesopanan dan Kesusilaan.

Jadi oleh sebab itu, soal kefahaman songsang sesetengah orang sebeginilah
yang menjadi punca pemecah belah perpaduan dalam negara yang telah meletakkan
Islam sebagai agama Persekutuan. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Dato’ Haji Che Abdullah bin Mat Nawi [Tumpat]: Mohon pandangan Yang
Berhormat Timbalan Menteri.

Tuan Wan Ahmad Fayhsal bin Wan Ahmad Kamal: Terima kasih Yang
Berhormat Tumpat. Kita memang menjadikan Rukun Negara sebagai teras kepada
Falsafah Perpaduan Negara dan itulah yang kita terapkan dalam semua program-program
di bawah Kementerian Perpaduan.

Tuan Syed Saddiq bin Syed Abdul Rahman [Muar]: Dia ungkit tadi.

Tuan Wan Ahmad Fayhsal bin Wan Ahmad Kamal: Kita harap perkara ini dapat
kita lanjuti dengan penambahan baik daripada segi perkara-perkara bersifat moral dan
etika dalam kandungan kita dan untuk menambah sedikit sahaja jawapan kepada Yang
Berhormat Batu, Kajian Indeks Perpaduan (IPNas) sedang dilaksanakan bersama UKM
dan setelah selesai, kita akan maklumkanlah kepada semua Ahli Yang Berhormat.

Tuan Syed Saddiq bin Syed Abdul Rahman [Muar]: Minta maaf, saya terpaksa
jawab sebab tadi tanpa saya perasan, dia ungkit nama Muar.

Tuan Yang di-Pertua: Yang Berhormat Kota Raja pun bangun awal tadi.

Tuan Syed Saddiq bin Syed Abdul Rahman [Muar]: Bolehlah Yang Berhormat
Kota Raja.

Tuan Yang di-Pertua: Saya bagi peluang kepada Yang Berhormat Muar ke atau
macam mana.

Tuan Mohamad bin Sabu [Kota Raja]: Ya, saya pun penting juga Yang
Berhormat Muar.

Tuan Syed Saddiq bin Syed Abdul Rahman [Muar]: [Ketawa]

Tuan Mohamad bin Sabu [Kota Raja]: Itu ada pemimpin di Melaka mengatakan
peruntukan kerajaan negeri hanya mereka yang ada ‘bin’, yang tidak ada ‘bin’ tidak boleh
diberi peruntukan daripada kerajaan negeri. Apakah kerajaan hendak siasat? Pandangan
ini amat menghancurkan perpaduan di Malaysia ini. Tolong buat siasatan, apakah ada
pemimpin di negeri Melaka mengatakan pembangunan di Melaka, bantuan kerajaan
hanya mereka yang ada ‘bin’, yang tidak ada ‘bin’ ertinya tidak boleh diberi bantuan itu.
Ini unsur perkauman yang ditanamkan begitu dahsyat di Melaka. Minta kementerian buat
siasatan. Setuju atau tidak?

Tuan Yang di-Pertua: Tidak tahulah sama ada terkaitkah dengan soalan induk
atau tidak.

Tuan Wan Ahmad Fayhsal bin Wan Ahmad Kamal: Ya, kita akan siasat Yang
Berhormat Kota Raja.

Tuan Yang di-Pertua: Terima kasih. Yang Berhormat Muar, exceptional, ringkas,
penerangan sahaja.

Tuan Syed Saddiq bin Syed Abdul Rahman [Muar]: Ringkas sahaja.
