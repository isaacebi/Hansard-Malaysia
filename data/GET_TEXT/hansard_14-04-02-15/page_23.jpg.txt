DR.17.11.2021 15

Tuan Mohamed Hanipa bin Maidin [Sepang]: Terima kasih kepada Tuan Yang
di-Pertua. Tuan Yang di-Pertua, sebelum saya tanya, saya hendak tanya adakah jawapan-
jawapan dalam kerajaan ini boleh bertanggungjawab? la sebab dia jawab sekarang pagi
ini, petang nanti di Melaka dia bergaduh. Jadi kita tidak tahu, sama ada jawapan ini benar
atau tidak?

Tuan Yang di-Pertua: Soalan, soalan, soalan.

Tuan Mohamed Hanipa bin Maidin [Sepang]: Okey. Jadi saya hendak tanya,
kita dah tahun 2021 tetapi kenapa lagi Yang Berhormat Timbalan Menteri, isu-isu macam
air dan elektrik ini masih tidak selesai lagi di kalangan Orang Asli? Adakah memang ada
masalah yang paling besar atau tidak ada kemahuan politik untuk selesaikan masalah
Orang Asli ini sebab saya rasa memang pelik. Masa jadi kerajaan dulu kita boleh, ada
seorang di Sepang itu Orang Asli mengadu pada saya, sudah 40 tahun tidak ada elektrik,
saya hendak tengok televisyen dia kata pun tidak boleh.

Jadi, saya sebagai seorang Timbalan Menteri pada masa itu, saya telah
menelefon TNB dan boleh diselesaikan dalam masa yang segera. la bermakna kalau kita
ada kemahuan politik, memang boleh. Jadi, saya mengharapkanlah kalau boleh jawapan
ini bertanggungjawab. Jangan nanti kat sini jawab lain, di Melaka nanti bergaduh pula.
Sekian, terima kasih.

Tuan Yang di-Pertua: Yang Berhormat, Dewan Rakyat di Jalan Parlimen, bukan
di Melaka.

Dato' Sri Haji Abdul Rahman bin Mohamad: Terima kasih Tuan Yang di-Pertua
dan terima kasih Yang Berhormat Sepang. Itu sebab saya menyatakan sebentar tadi,
memang kita akui bahawa kawasan Orang Asli ini memang jaraknya agak pendalaman.
Kalau Yang Berhormat tengok umpamanya di Kelantan, di Kampung Gok umpamanya,
lebih kurang dalam — perjalanan kereta biasa hendak sampai ke sana, lebih kurang dalam
tujuh jam kalau tidak hujan.

Kalau hujan, mungkin dua hari boleh sampai. Oleh sebab itu kita akui bahawa
kalau kita hendak memasuki air bersih di kawasan tersebut umpamanya, ia memerlukan
kos yang sangat tinggi dan sememangnya dah masuk dalam perancangan kita untuk
bagaimana hendak menyelesaikan masalah-masalah seperti ini.

Di dalam mesyuarat-mesyuarat yang berkaitan, saya sering bangkitkan perkara-
perkara seperti Yang Berhormat Sepang nyatakan. Jadi sebab itu saya nyatakan juga
bahawa satu kos yang besar kepada masyarakat Orang Asli, barulah kita boleh dapat
menyelesaikan seberapa segera daripada penglibatan untuk pembangunan di kawasan
Orang Asli ini khususnya jalan raya, rumah dan elektrik. Itu sebenarnya Tuan Yang di-
Pertua. Terima kasih Yang Berhormat Sepang membangkitkan, insya-Allah kita cuba
sedaya-upaya dalam hal ini.

Tuan Yang di-Pertua: Terima kasih. Yang Berhormat Datuk Mohd Azis bin
Jamman, silakan.

Datuk Mohd Azis bin Jamman [Sepanggar]: Terima kasih Tuan Yang di-Pertua.

Mengbhilir sungai menaiki rakit,
Rakit dari batang rumbia,
Jasa belia bukan sedikit,
Menjana negara ke mercu dunia.

Soalan saya nombor enam.

6. Datuk Mohd Azis bin Jamman [Sepanggar] minta Menteri Sumber Manusia
menyatakan memandangkan kadar pengangguran belia yang tertinggi adalah di Sabah,
apakah usaha-usaha yang akan dilakukan oleh kementerian dan adakah kementerian
akan memperluaskan program latihan pekerjaan atau perantisan bagi peningkatan
kemahiran (upskilling), latihan semula (reskilling) dan silang kemahiran (cross-skilling) di
Sabah.
