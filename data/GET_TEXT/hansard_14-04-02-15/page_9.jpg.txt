DR.17.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Rabu, 17 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

PERMASYURAN TUAN YANG DI-PERTUA

MEMPERKENANKAN AKTA-AKTA

Tuan Yang di-Pertua: Assalamualaikum warahmatullahi wabarakatuh dan salam
sejahtera. Ahli-ahli Yang Berhormat, saya suka hendak memberitahu majlis ini iaitu
Kebawah Duli Yang Maha Mulia Seri Paduka Baginda Yang di-Pertuan Agong dengan
Limpah Kurnia Baginda telah memperkenankan akta-akta yang telah diluluskan dalam
Mesyuarat Pertama Penggal Keempat Parlimen Ke-14 yang lalu seperti berikut:

(i) Akta Levi Keuntungan Luar Biasa (Pindaan) 2021;

(ii) Akta Langkah-langkah Sementara bagi Pembiayaan Kerajaan
(Penyakit Koronavirus 2019 (COVID-19)) (Pindaan) 2021; dan

(iii) | Akta Kumpulan Wang Amanah Negara (Pindaan) 2021.

SAMBUTAN HARI KANAK-KANAK SEDUNIA

Keduanya, saya ingin menyampaikan perkara yang berikut. Ahli-ahli Yang
Berhormat semua, sambutan Hari Kanak-kanak Sedunia disambut secara global pada
tanggal 20 November setiap tahun. Hari Kanak-kanak Sedunia atau World Children’s Day
ini merupakan hari istimewa kerana ia menandakan penerimaan Konvensyen Hak Kanak-
kanak atau Convention on the Rights of the Child (CRC) pada 20 November 1989, di mana
Malaysia telah meratifikasi convention ini pada tahun 1995.

Dengan ini, pihak Malaysia mempunyai obligasi untuk mematuhi prinsip dan
peruntukan yang termaktub dalam convention ini, terutamanya berkaitan dengan hak
kanak-kanak iaitu kelangsungan hidup, perlindungan, pembangunan serta penyertaan
kanak-kanak. Sementara ini penting bagi meraikan kanak-kanak dan kesemua pemegang
taruh yang terlibat yakni pemegang amanah kanak-kanak, termasuklah ibu bapa, Ahli-ahli
Parlimen kita semua, perniagaan dan perusahaan, pusat pengajian dan pendidikan serta
masyarakat keseluruhannya untuk mencerminkan dan meneruskan komitmen kita bagi
merealisasikan hak untuk semua kanak-kanak.

Ahli-ahli Yang Berhormat, Parlimen turut serta memperingati hari yang istimewa
ini dengan mengadakan sambutan pada hari ini, Rabu 17 November 2021 di Dewan
Bankuet Parlimen Malaysia. Semua Ahli Yang Berhormat adalah dijemput untuk sama-
sama menghadiri dan meraikan sambutan ini pada jam 1.00 tengah hari nanti.

Ahli-ahli Yang Berhormat, dengan ini saya berdoa semoga Allah berkati semua
kanak-kanak di negara ini, melindungi mereka dari segala bencana dan memberi mereka
