90 DR.17.11.2021

Yang Berhormat Sungai Siput...
Tuan Yang di-Pertua: Saya serahkan kepada Yang Berhormat Menteri.

Dato’ Sri Reezal Merican bin Naina Merican: So, saya jawab secara bertulislah.
Yang Berhormat Sungai Siput tidak ada.

Tuan Yang di-Pertua: Ya.
Dato’ Sri Reezal Merican bin Naina Merican: Yang Berhormat Kalabakan?

Seorang Ahli: [Bercakap tanpa menggunakan pembesar suara] Yang Berhormat
tidak ada.

Dato’ Sri Reezal Merican bin Naina Merican: Tidak ada. Yang Berhormat
Sandakan? Yang Berhormat Batu Gajah? Yang Berhormat Kuala Nerus? Yang Berhormat
Kuala Nerus lagi. Yang Berhormat Bukit Bendera? Yang Berhormat Johor Bahru?

Tuan Yang di-Pertua: Kalau perkara itu menekan, boleh, boleh baca...

Dato’ Sri Reezal Merican bin Naina Merican: Yang Berhormat Parit? Ada? Yang
Berhormat Parit? Yang Berhormat Tangga Batu? Yang Berhormat Seputeh? Semua tidak
ada ini.

Tuan Yang di-Pertua: Kalau benda itu penting...

Dato’ Sri Reezal Merican bin Naina Merican: Mereka tidak minat dengan
sayalah kot. Yang Berhormat Sri Gading?

Tuan Yang di-Pertua: Kalau isu itu penting dan Yang Berhormat Menteri rasa
perlu dibaca, Yang Berhormat Menteri boleh teruskan.

Dato’ Sri Reezal Merican bin Naina Merican: Baiklah. Akan tetapi, kebanyakan
soalan-soalan spesifik.

Tuan Yang di-Pertua: Ya.

Dato’ Sri Reezal Merican bin Naina Merican: Kalau saya jawab dan Yang
Berhormat tidak adapun rasanya tidak menepati objektifnya. Baiklah, saya jawab soalan
yang berkaitan dengan sisa pepejallah. Yang Berhormat Jerai dan Yang Berhormat
Sandakan— Tidak ada jugalah ini. Menyentuh berkaitan isu pengurusan sisa pepejal,
saya ingin merakamkan ucapan terima kasih.

Untuk makluman Yang Berhormat pengurusan sisa pepejal ekonomi pada masa
kini lebih berasaskan kepada model konvensional iaitu ekonomi linear iaitu kebanyakan
sisa pepejal dibuang terus ke tapak pelupusan selepas digunakan. Menyedari keperluan
untuk mewujudkan pengurusan sisa pepejal yang holistik, cekap dan mampan selaras
dengan hierarki pengurusan sisa, KPKT sedang merangka dasar peralihan pengurusan
sisa pepejal ke arah apa yang disebut sebagai ekonomi kitaran (secular economy), untuk
menekankan amalan penggunaan dan pengeluaran yang lebih mampan, sustainable
consumption and production.

Usaha ini dilihat dapat mengurangkan penjanaan jumlah sisa pepejal dalam
jangka masa panjang serta akan mengurangkan pengurusan sisa pepejal dan seterusnya
menyumbang kepada pencapaian Matlamat Pembangunan Mampan (Sustainable
Development Goals). Dalam menggalakkan ekonomi kitaran ke arah mencapai sasaran
pengurangan sisa ke tapak pelupusan, KPKT telah menyasarkan untuk meningkatkan
Kadar Kitar Semula Kebangsaan kepada 40 peratus pada tahun 2025.

Sehubungan itu, KPKT komited dalam melaksanakan pelbagai usaha dan inisiatif
untuk memastikan pengurusan sisa pepejal yang cekap dan mampan seperti berikut:

(i) mempergiatkan komunikasi pendidikan kesedaran awam;

(ii) melaksanakan pemberian ganjaran trash-to-cash secara fizikal
ataupun elektronik; dan

(iii) melaksanakan perluasan tanggungjawab pengeluar (extended
producer responsibility).
