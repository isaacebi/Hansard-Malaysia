48 DR.17.11.2021

Peruntukan belanja mengurus yang disediakan sebanyak RM28.03 bilion
merupakan peningkatan sebanyak 2.96 peratus berbanding tahun ini. Daripada RM28.03
bilion tersebut, tiga program yang menerima peruntukan tertinggi iaitu program perubatan
sebanyak RM11.64 bilion, program kesihatan awam sebanyak RM5.22 bilion dan program
pengurusan sebanyak RM2.3 bilion.

Manakala di bawah peruntukan pembangunan, sebanyak RM4.38 bilion telah
diluluskan untuk tahun 2022. Daripada jumlah ini, sebanyak RM2.59 bilion adalah untuk
kemudahan hospital dan RM736.45 juta untuk perolehan peralatan dan kenderaan. Dalam
usaha menangani pandemik COVID-19 pada tahun depan, Kementerian Kesihatan juga
telah luluskan peruntukan sebanyak RM2 bilion bagi membiayai program vaksinasi dan
RM2 bilion lagi bagi meningkatkan kapasiti fasiliti perkhidmatan kesihatan awam seperti
pembelian bekalan ubat, bahan guna habis, PPE dan juga kit kesihatan.

Bagi menjawab soalan yang dibangkitkan oleh Ahli-ahli Yang Berhormat daripada
Raub dan Kemaman, mengenai pelaksanaan program berkenaan kesihatan mental serta
penglibatan badan bukan kerajaan dan talian psikososial, peruntukan yang disediakan
bagi tahun 2022 adalah sebanyak RM70 juta iaitu satu peningkatan berbanding
peruntukan pada tahun ini iaitu sebanyak RM24.6 juta.

Ini menunjukkan komitmen kerajaan untuk mengutamakan kesihatan mental
rakyat Malaysia terutamanya dalam kita keluar insya-Allah, daripada pandemik ini.
Daripada RM70 juta ini, RM40 juta disalurkan kepada Kementerian Kesihatan manakala
selebihnya RM30 juta akan disalurkan kepada Kementerian Pembangunan Wanita,
Keluarga dan Masyarakat serta Kementerian Pengajian Tinggi untuk memastikan
perkhidmatan kesihatan mental ini dapat perhatian daripada pelbagai agensi dan
kementerian.

Dengan peruntukan tambahan yang diterima ini, kementerian dapat
meningkatkan program advokasi serta memperkasakan NGO dalam aktiviti advokasi dan
promosi kesihatan mental. Bagi membantu NGO melaksanakan aktiviti pemerkasaan
kesihatan mental bersama khidmat masyarakat, Kementerian Kesihatan telah
menyediakan peruntukan khas yang disalurkan kepada NGO yang dikenal pasti aktif
bergiat dalam aktiviti kesihatan mental di peringkat komuniti.

01440

Kriteria kelayakan pemberian peruntukkan kepada NGO ini termasuklah bergerak
aktif dalam melaksanakan aktiviti pemerkasaan kesihatan mental, termasuk aktiviti
promosi, advokasi, serta perkhidmatan sokongan emosi dan kaunseling. Kementerian
Kesihatan melaksanakan aktiviti pemantauan secara berterusan melalui pelaporan aktiviti
oleh NGO kepada pihak kementerian bagi memastikan peruntukkan diagihkan, digunakan
dengan berkesan dan sebaiknya.

Pada tahun 2021, Kementerian Kesihatan telah mengagihkan peruntukkan
sebanyak RM4.4 juta kepada NGO-NGO yang berkenaan. Dengan pertambahan
peruntukkan seperti yang dinyatakan, bilangan NGO yang menerima peruntukan dijangka
meningkat, tertakluk kepada program yang bakal dilaksanakan.

Berkenaan keberkesanan Talian Psikososial pula, sebanyak 232,873 panggilan
kepada talian KKM, MERCY, Talian Kasih dan talian di bawah JKM adalah melibatkan
pelbagai isu sosial seperti hilang pekerjaan, tiada sumber pendapatan dan konflik serta
masalah rumah tangga yang telah diterima antara 25 Mac tahun lepas hingga 7 November
yang lepas.

Daripada jumlah kumulatif panggilan, sebanyak 80 peratus panggilan yang
diterima adalah terdiri daripada isu-isu yang memerlukan sokongan emosi dan kaunseling.
Bagi individu yang memerlukan intervensi, mereka akan dihubungkan kepada agensi yang
berkaitan mengikut keperluan. Talian ini, kini telah diperluaskan dengan melibatkan
kerjasama dengan agensi-agensi kerajaan yang lain serta NGO yang turut memberikan
perkhidmatan sokongan psikososial kepada individu yang memerlukannya.

Selain Talian Psikososial ini, pelbagai inisiatif telah diambil oleh Kementerian
Kesihatan bagi memperkukuhkan penyampaian perkhidmatan kesihatan mental sedia ada
