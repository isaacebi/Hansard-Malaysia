DR.17.11.2021 95

Bagi merancakkan pembangunan dan perkembangan industri sukan negara,
maka sudah sampai masanya negara kita mempunyai satu ekosistem yang komprehensif
yang dapat menyokong industri sukan tersebut. Ekosistem berkenaan merangkumi
segmen-segmen utama seperti berikut. Operasi sukan, pendidikan dan latihan, sains dan
perubatan sukan, media, penganjuran acara sukan, venue dan facility sukan, peralatan
dan pakaian sukan, teknologi sukan, pemakanan dan makanan tambahan ataupun
supplement sukan.

Oleh yang demikian, bagi memperlihatkan impak sumbangan industri sukan
terhadap ekonomi negara, pewujudan Akaun Satelit Sukan (SSA) perlu dibangunkan.
Melalui data dan pengekodan- coding yang akan dibangunkan melalui SSA, ia mampu
menunjukkan jumlah sebenar sumbangan dan impak industri sukan kepada ekonomi
negara. Melalui SSA ini juga, definisi industri sukan yang konkrit dapat dimuktamadkan
agar ia diiktiraf dan diguna pakai oleh semua pihak yang berkepentingan.

Kementerian Belia dan Sukan juga sedang membangunkan Pelan Tindakan
Industri Sukan bagi mengiktiraf industri sukan sebagai pemacu sumber ekonomi negara
dalam membangunkan pembangunan sosioekonomi rakyat. Pelan tersebut akan memberi
fokus kepada beberapa strategi. Antaranya, memangkinkan ekosistem eSukan yang
mapan dan rancak, memperkukuhkan dan memperluas model mengkomersialkan sukan,
memperhebat program R&D dalam sukan, memperkukuh ekosistem dan data industri
sukan khususnya melalui pewujudan Akaun Satelit Sukan, membangunkan perniagaan
sukan dan memacu Malaysia sebagai hab sukan serantau.

Selain itu, saya juga telah meletakkan Pelan Tindakan Industri Sukan dalam
aspirasi Keluarga Malaysia 100 hari selaras dengan hala tuju Rancangan Malaysia Kedua
Belas dalam memanfaatkan sukan dalam membina masyarakat yang aktif di bawah
strategi membangunkan industri sukan.

Tuan Yang di-Pertua, beberapa sesi libat urus telah diadakan yang melibatkan
pemain industri sukan dalam penyediaan pelan tindakan ini. Saya berharap pelan industri
sukan ini akan dapat membantu dan merancakkan perkembangan industri sukan di
negara dan menjadi industri utama yang dapat menyumbang kepada kemakmuran
ekonomi negara.

Berkenaan dengan perihal tiadanya peruntukan yang disalurkan bagi sukan teras
dan Program Podium dalam Belanjawan 2022, seperti yang diutarakan oleh Yang
Berhormat Batu dalam perbahasan Belanjawan 2022. Untuk makluman Ahli Yang
Berhormat, peruntukan yang bakal diterima untuk program pembangunan sukan para
adalah sebanyak RM10 juta. Walaupun Program Podium tidak dinyatakan dalam
Belanjawan 2022, kementerian tetap meneruskan bantuan untuk melaksanakan program
latihan atlet. Kementerian akan membuat permohonan untuk pertimbangan pihak
kerajaan bagi pelaksanaan program latihan atlet knusus ke arah penyertaan temasya
sukan utama yang akan dianjurkan sepanjang tahun 2022 iaitu Sukan SEA, Paralimpik
ASEAN Hanoi, Sukan Komanwel Birmingham, dan Sukan Paralimpik Asia Hangzhou.

Tuan P. Prabakaran [Batu]: Yang Berhormat Menteri.

Dato’ Seri Ahmad Faizal bin Azumu: Yang Berhormat Batu turut mengesyorkan
agar kerajaan...

Tuan P. Prabakaran [Batu]: Yang Berhormat Menteri, maksudnya ada
peruntukan untuk...

Timbalan Yang di-Pertua [Dato’ Mohd Rashid Hasnon]: Ada pertanyaan Yang
Berhormat Batu.

Tuan P. Prabakaran [Batu]: Ya. Maksudnya ada peruntukan untuk Program
Podium dengan...

Dato’ Seri Ahmad Faizal bin Azumu: Untuk program?
Timbalan Yang di-Pertua [Dato’ Mohd Rashid Hasnon]: Podium.

Tuan P. Prabakaran [Batu]: Podium. Tadi Yang Berhormat Menteri kata.
