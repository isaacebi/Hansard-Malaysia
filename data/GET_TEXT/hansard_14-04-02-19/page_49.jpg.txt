DR.24.11.2021 39

oleh Kastam. Kadang-kadang mampus tengah jalan begitu sahaja. Jadi, kita harap
diberikan perhatian supaya— ini juga akan menyebabkan kutipan langsung.
Membanteras penyeludupan, kita akan mendapat kutipan yang lebih tinggi.

Akhirnya, Tuan Pengerusi, B.11, Perkhidmatan Am Perbendaharaan. Butiran
020500 — Subsidi dan Bantuan Tunai, Kod 40000 iaitu Pemberian dan Kenaan Bayaran
Tetap. Sebanyak RM5.271 bilion pada tahun hadapan berbanding RM5.8 bilion tahun
2021. Kita tahu bahawa jumlah peruntukan ini adalah bagi mengambil kira tambahan
subsidi peningkatan harga minyak. Ataupun sebenarnya kerajaan bercadang untuk
menaikkan harga siling minyak RON95 kah pada tahun 2022? Sebab, butiran ini telah
dikurangkan. Pemberian peruntukan yang menurun adalah tidak munasabah melainkan
ada subsidi dan bantuan lain yang ingin dirasionalisasikan oleh kerajaan. Sekiranya ada,
mohon pencerahan apa yang hendak dibuat. Sebab peruntukan ini telah turun padahal
harga minyak sekarang sedang meningkat naik.

Saya ingat itu sahaja, Tuan Pengerusi. Terima kasih. Assalamualaikum
warahmatullahi wabarakatuh.

Tuan Pengerusi: Walaikumsalam. Terima kasih Yang Berhormat Kubang Pasu.
Seterusnya, Yang Berhormat Kinabatangan. Silakan.

12.48 tgh.

Dato’ Sri Bung Moktar bin Radin [Kinabatangan]: Terima kasih Tuan
Pengerusi. Butiran 040400 — Perbendaharaan Malaysia Sabah dan Butiran 040000 —
Perkhidmatan Kewangan Awam.

Tuan Pengerusi, saya mengambil kesempatan ini untuk bertanya dengan Yang
Berhormat Menteri Kewangan sebab persoalan ini sudah berlarutan begitu lama. Saya
telah membangkit dalam Dewan ini soal dalam konteks Sabah sendiri iaitu saya meminta
Kementerian Kewangan untuk menjanakan satu strategi baharu untuk memberi
pembangunan seimbang dengan Sabah.

Sebab, Malaysia ini dibentuk bersama-sama dengan negeri Sabah, Sarawak dan
Singapura tetapi Singapura sudah keluar. Jadi, adalah menjadi tanggungjawab Kerajaan
Persekutuan memastikan bahawa peruntukan kewangan diberi dengan— saya bercakap
dalam konteks Sabah. Lihat secara bijaksana. Jangan dilihat Sabah sebagai sebuah
negeri yang disamakan dengan negeri-negeri yang lain sebab ini berbeza. Sabah ini
keluasannya pun berbeza dengan negeri-negeri yang lain. Satu Parlimen boleh dikira
sebuah negeri di Semenanjung ini.

Jadi, oleh kerana itu, pendekatannya kena pendekatan baharu yang boleh
membawa negeri Sabah keluar daripada belenggu kemiskinan, keluar daripada masalah
ekonomi, keluar daripada masalah infrastruktur dan sebagainya.

01250

Kita orang Sabah sudah melawat di Semenanjung ini. Mereka lihat Semenanjung
membangun. Jalan-jalan dia bertar sampai ke rumah. Akan tetapi, di Sabah jalan utama
pun belum selesai apatah lagi jalan kampung. Jadi, menjadi tanggungjawab Kementerian
Kewangan untuk memastikan bahawa peruntukkan harus diperbanyakkan untuk negeri
Sabah. Ini di tahap-tahap orang kata, asal- sekadar ada. Tidak ada perubahan.

Dahulu RM5 bilion, sekarang tambah RM200 juta. Bagilah Sabah RM10 bilion
atau RM15 bilion tiap-tiap tahun dan biar kita merancang. Kita rancang apa yang kita tahu
dan apa yang kita boleh lihat untuk membangun negeri Sabah. Akan tetapi kalau dibiarkan
begini Tuan Pengerusi, siapa pun Ahli Parlimen yang duduk dari Sabah 10 atau 20 tahun
akan datang akan berbicara nada yang serupa, isu yang sama dan tidak akan berhenti di
situ sahaja.

Oleh sebab itu saya melihat perlu ada strategi baharu. Kementerian Kewangan
dan juga mungkin Perdana Menteri perlu berbincang dengan kita di Sabah tentang
bagaimana untuk mengurus negeri ini dengan sebaik mungkin. Ini kerana, kami tidak
berkemampuan daripada segi kewangan. Pendapatan income negeri Sabah
kebanyakannya telah diambil daripada Semenanjung seperti tax, royalti minyak dan
sebagainya.
