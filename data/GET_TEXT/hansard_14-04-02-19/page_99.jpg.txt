DR.24.11.2021 89

Tuan Pengerusi: Terima kasih Yang Berhormat Jempol. Sekarang saya jemput
Yang Berhormat Bukit Bendera.

5.40 ptg.

Tuan Wong Hon Wai [Bukit Bendera]: Terima kasih Tuan Pengerusi. Saya turut
ingin menyertai perbahasan peringkat jawatankuasa untuk Kementerian Pertanian dan
Industri Makanan.

Butiran 02000 — Bekalan Makanan. Kerajaan walaupun telah melancarkan Dasar
Agromakanan Negara 2021-2030 yang antara lain menjamin bekalan makanan
mencukupi dan selamat. Akan tetapi pada pandangan saya ia harus juga memastikan
bekalan makanan ini murah dan juga mampu milik (affordable) supaya rakyat jelata dapat
menikmati makanan yang selamat dan murah.

Saya ingin membangkitkan isu yang sangat mendukacitakan kerana kenaikan
harga sayur-sayuran. Saya telah menerima laporan-laporan daripada orang awam dan
juga persatuan pengguna di beberapa tempat bahawa harga sayur-sayuran — ada tempat
yang naik sehingga 200 peratus. Maksudnya kerajaan gagal untuk membuat kawalan
terhadap harga sayuran.

Antara contoh, kubis bunga naik daripada RM7 sampai RM16 sekilogram. Sawi
pendek RM3 naik kepada RM9. Brokoli RM8 naik sampai RM20. Sawi RM5 naik sampai
RMB. Kacang buncis RM8 naik kepada RM15 sekilogram. Kubis RM4 naik kepada RM6.
Cili merah, cili hijau. Itulah rungutan masyarakat awam sekarang bahawa barang naik,
seperti slogan dahulu Barisan Nasional, Barang Naik. Bukan sahaja harga sayur-sayuran
naik 200 peratus, saya juga menerima rungutan harga ayam naik dan juga pada sebelum
ini ada yang kurang daripada RM8 sekilogram. Sekarang ada yang melebihi RM10
sekilogram.

Persoalan saya, apakah tugas Kementerian Pertanian dan Industri Makanan
(MAFI) walaupun merangka satu dasar yang begitu berbunga-bunga tetapi gagal dalam
mengawal harga barang pertanian. Bukan sahaja harga sayur naik, harga ayam juga naik.
Harga telur juga naik. Saya menerima laporan bahawa telur gred A ada yang telah naik
dari RM10 sepapan kepada RM12 sepapan.

Ada yang naik sampai RM3 sepapan. Itu menunjukkan kegagalan MAFI untuk
mengawal — kegagalan Dasar Agromakanan Negara 2.0. Walaupun saya mendengar
Yang Berhormat Menteri Perdagangan Dalam Negeri dan Hal Ehwal Pengguna menjawab
pelbagai soalan tetapi saya hendak mendengar jawapan daripada Yang Berhormat
Menteri Pertanian kerana Menteri Pertanian yang boleh memberikan jawapan kepada
persoalan yang saya bangkitkan.

Tuan Pengerusi, Butiran 020600 — Perkhidmatan Kawalan Kuarantin dan
Pemeriksaan Malaysia (MAQIS). Saya ingin mendengar, apakah laporan terkini tentang
kartel daging haram. Bagaimana Jabatan Perkhidmatan Kuarantin dan Pemeriksaan
Malaysia (MAQIS) gagal dalam mengawal kemasukan daging haram. Ini kerana ia satu
institusi yang begitu penting dan satu jabatan yang begitu penting. Walaupun peruntukan
daripada kementerian di bawah bajet ini telah naik daripada RM4.789 bilion kepada
RM4.817 bilion, akan tetapi ia tidak dapat mengekang kenaikan harga makanan pertanian
dan juga gagal dari segi kawalan MAQIS.

Satu perkara yang saya ingin bangkitkan ialah Butiran 040100 — Bertugas ke Luar
Negara. Di kedutaan dan juga di beberapa foreign mission di luar negara, kita mempunyai
satu jawatan atau tugas Agriculture Attaché yang sepatutnya bertugas untuk facilitate
trade berkenaan dengan pertanian. Akan tetapi saya dapati bahawa Agriculture Attaché
di negara China, European Union dan United States telah gagal dalam tugas mereka
untuk facilitate trade berkenaan dengan hasil-hasil pertanian.

Itulah saya ingin membangkitkan berkaitan tentang harga barangan, kegagalan
Agriculture Attaché dan juga kegagalan MAQIS. Saya ingin mendengar penjelasan Yang
Berhormat Menteri. Itu sahaja Tuan Pengerusi.

Tuan Pengerusi: Terima kasih Yang Berhormat Bukit Bendera. Seterusnya saya
menjemput Yang Berhormat Dungun.
