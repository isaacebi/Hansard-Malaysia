80 DR.24.11.2021

Akhir sekali, berkenaan penyertaan negara bersama Indonesia yang memfailkan
undang-undang terhadap EU pada 15 Januari 2021. Apakah perkembangan terkini dan
sejauh manakah tindakan tersebut mendatangkan kebaikan kepada negara? Sekian
sahaja daripada saya. Saya harap segala perkara dan persoalan yang telah dibangkitkan
sebentar tadi dapat diberi perhatian dan tindakan selanjutnya oleh kementerian. Terima
kasih Tuan Pengerusi.

Tuan Pengerusi: Terima kasih Yang Berhormat Jempol. Dipersilakan Yang
Berhormat Kota Samarahan.

4.59 ptg.

Puan Rubiah binti Wang [Kota Samarahan]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Pengerusi kerana
memberi peluang kepada saya untuk sama berbahas peringkat Jawatankuasa,
Kementerian Perusahaan Perladangan dan Komoditi.

01700

Tuan Pengerusi, saya terus ke Butiran 030500 — Insentif Pengeluaran Getah
(IPG). Saya ingin memohon penjelasan, kenapa peruntukan ini berkurangan dengan
begitu ketara sekali iaitu sebanyak 40 peratus iaitu pada tahun 2021 sebanyak RM300
juta dan pada tahun 2022 hanya RM180 juta? Saya merasakan pengurangan ini amat
tidak adil memandangkan insentif pengeluaran getah ini amat penting dalam usaha kita
meningkatkan pendapatan ataupun meningkatkan program dan aktiviti untuk pekebun-
pekebun getah.

Tuan Pengerusi, satu isu yang amat ketara ataupun yang hebat diperkatakan
berkaitan getah ialah harga lantai yang rendah. Harga lantai ini telah menyebabkan ramai
pekebun kecil kita berada di bawah garis kelompok kemiskinan. Keperluan untuk pihak
kerajaan menetapkan harga lantai getah kepada RM3.50 sekilo untuk membantu
meningkatkan pendapatan pekebun kecil seterusnya dapat meningkatkan taraf hidup
pekebun kecil perlu diambil perhatian yang serius.

Berdasarkan tahun 2020 dan juga tahun 2021, Lembaga Getah Malaysia (LGM)
akan membayar sebanyak RM1.40 bagi setiap satu kilogram kandungan sekerap getah
dan 90 sen bagi setiap satu kilogram lateks. Manakala RM1.40 bagi satu kilogram untuk
kandungan getah kering, getah keping. Di Sarawak, Kerajaan Negeri Sarawak membayar
tambahan 50 sen untuk setiap satu kilogram sekerap cawan dan getah keping menjadikan
insentif untuk sekerap cawan dan getah keping menjadi RM1.90.

Apakah harga RM3.50 dapat direalisasikan memandangkan harga yang dibayar
pada tahun 2020 dan tahun 2021 hanya RM1.40? Tambahan pula, kita merasakan
kenaikan harga lantai getah kepada RM3.50 adalah amat wajar kerana barangan
keperluan termasuk input pertanian seperti racun dan baja meningkat begitu ketara sekali.
Apakah mekanisme kementerian untuk memastikan barangan input pertanian khasnya
untuk tanaman sawit ini dapat kita bantu?

Tuan Pengerusi, kedua, Butiran 040100 — Program Peningkatan Produktiviti
Getah, one-off RM15 juta. Saya ingin mohon penjelasan kerajaan, apakah program-
program yang termasuk dalam program peningkatan produktiviti getah ini? Selain
daripada itu, saya ingin menarik perhatian kementerian terutama LGM, adakah
perancangan kerajaan untuk menyediakan satu fasiliti memproses lateks di Sarawak,
khususnya di Kota Samarahan?

Projek Transformasi Perusahaan Industri Getah yang merupakan projek
pembangunan Pusat Pemprosesan Getah Krip Berkelompok di seluruh negara bakal
diperkenalkan kepada industri hiliran getah. Projek ini keseluruhannya akan dapat
menjayakan transformasi sektor pekebun kecil dengan diusahakan secara berkelompok
dan perkongsian keuntungan secara bersama pada peringkat pekebun kecil, koperasi dan
juga usahawan. Oleh itu, penjualan lateks lebih mempunyai nilai pasaran yang lebih tinggi
berbanding daripada penjualan susu getah beku. Oleh itu, saya mohon pihak kementerian
dan juga LGM untuk mempertimbangkan bagi menyediakan fasiliti memproses lateks di
Sarawak.
