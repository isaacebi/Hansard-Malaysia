DR.24.11.2021 17

seperti di negeri Johor, Selangor, Wilayah Persekutuan Kuala Lumpur, maka permohonan
tersebut dapat dipertimbangkan kelulusannya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya jemput Yang Berhormat
Setiawangsa.

Tuan Nik Nazmi bin Nik Ahmad [Setiawangsa]: Terima kasih Yang Berhormat
Tuan Yang di-Pertua. Terima kasih Yang Berhormat Timbalan Menteri. Setiawangsa ingin
bertanya berkaitan dengan jawapan sebentar tadi. Apakah tindakan kerajaan untuk
mengatasi kekurangan guru-guru sama ada secara umum sebab kita ada kelas-kelas
sehingga pelajar lebih daripada 40 orang ataupun mengikut subjek iaitu subjek-subjek
kritikal di sekolah-sekolah. Ini terutamanya di negeri-negeri yang disebut oleh Yang
Berhormat Timbalan Menteri tadi seperti di Kuala Lumpur ataupun di Selangor dan
seterusnya.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Setiawangsa. Sila Yang Berhormat Timbalan Menteri menjawabnya. Satu
minit.

Dato’ Dr. Mah Hang Soon: Pelbagai langkah yang telah kita ambil untuk
mengatasi masalah yang dibangkitkan tadi iaitu mengenai kekurangan guru baik daripada
segi subjek ataupun mata pelajaran yang kritikal. Salah satu langkah yang saya rasa amat
penting atau landmark yang telah kita buat adalah pengambilan one-off seramai 18,702
orang guru untuk tahun ini. Jadi, itu salah satu daripada langkah yang telah kita ambil.

Selain daripada itu, kita telah juga memikirkan cara-cara yang lain termasuklah—
selain daripada cara yang lama iaitu mengikut keperluan opsyen kita juga telah klusterkan
pengambilan calon untuk mata pelajaran dalam suatu kluster tertentu. Jadi, diharapkan
apa yang kita laksanakan kita buat ke arah tersebut dapat membantu kita mengatasi
masalah yang disebutkan tadi. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Saya beri pulang soalan tambahan yang terakhir yang ketiga
Yang Berhormat Simpang Renggam.

Dr. Maszlee bin Malik [Simpang Renggam]: Okey, terima kasih Tuan Yang di-
Pertua. [Ketawa] [Tepuk] Saya masih teringat soalan yang dijanjikan oleh Yang Berhormat
Timbalan Menteri untuk menjawab secara bertulis berkaitan guru-guru yang mohon
bersara awal dengan sebab-sebabnya dan berapakah bilangan daripada mereka itu terdiri
daripada guru cemerlang. Itu dah berlalu dua minggu tetapi sepatutnya lima hari jawapan
bertulis. Jadi, saya menuntut daripada kementerian supaya segerakan jawapan tersebut.

Akan tetapi, soalan saya berkaitan dengan aduan dan juga keluhan yang tular di
media berkaitan layanan tidak berperikemanusiaan terhadap guru-guru yang tidak
mengambil vaksin. Ini kerana, apa pun alasan mereka kita lihat ada yang ditempatkan di
dalam tandas, ditempatkan di tempat yang terpencil dan sebagainya.

Saya kira di sini apa pun tindakan yang ingin diambil— Tadi disebutkan oleh Yang
Berhormat Timbalan Menteri menunggu arahan daripada JPA. Di samping itu, sambil
menunggu itu, janganlah mereka ini dilayan dengan tidak berperikemanusiaan. Mereka
juga punya harga diri. Mereka juga guru seorang pendidik. Jadi, apa pun yang ingin
dilakukan oleh pihak pentadbir sekolah haruslah berpaksi kepada kemanusiaan.
Perbincangan di antara mereka yang terlibat, pihak pentadbir PIBG harus diambil kira
supaya ibarat kita “menarik rambut dalam tepung, tepung tidak berselerak, rambut tidak
putus”. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Simpang Renggam. Sila Yang Berhormat Timbalan Menteri.

Dato’ Dr. Mah Hang Soon: Terima kasih Yang Berhormat Simpang Renggam.
Memang jadi keutamaan pihak KPM untuk memberikan keutamaan kepada ataupun
terhadap kebajikan guru-guru juga murid-murid dan semua warga pendidikan. Kalau ada
apa-apa kes, bolehlah dibangkitkan dan diserahkan kepada pihak KPM dan kita akan buat
siasatan yang kalau ada...

Dr. Maszlee bin Malik [Simpang Renggam]: Saya dah sebut. Bukan kerja saya
hendak serahkan kes tersebut. KPM lah lihat. Isu dah tular, Tuan Yang di-Pertua...
