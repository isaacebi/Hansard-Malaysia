18 DR.24.11.2021

Dato’ Dr. Mah Hang Soon: Saya kata kalau ada. Terima kasih.

Dr. Maszlee bin Malik [Simpang Renggam]: Jadi, minta KPM siasat benda itu.
Bukannya suruh kami di pihak pembangkang ini pula buat laporan. Terima kasih Tuan
Yang di-Pertua.

Dato’ Dr. Mah Hang Soon: Terima kasih. Terima kasih Ahli Yang Berhormat
Simpang Renggam. Saya kata kalau ada, ya. Kalau ada mana-mana pihak yang
mempunyai maklumat bolehlah beri kepada pihak KPM. Kita akan siasat dan ambil
tindakan yang selanjutnya. Mengenai apa yang telah disebutkan tadi jawapan yang belum
disalurkan sebelum ini akan kita buat dengan kadar yang segera. Terima kasih.

10. Tuan Syed Ibrahim bin Syed Noh [Ledang] minta Menteri Pelancongan, Seni
dan Budaya menyatakan:

(a) perancangan kementerian dalam memperkasa_ infrastruktur
kemudahan di tempat tumpuan pelancongan terutamanya bagi
kawasan pelancongan luar bandar; dan

(b) peruntukan yang digunakan kementerian bagi membaik pulih,
memulihara dan memperkasa kawasan pelancongan luar
bandar.

Timbalan Menteri Pelancongan, Seni dan Budaya [Datuk Seri Dr. Santhara]:
Terima kasih Tuan Yang di-Pertua. Untuk makluman Ahli Yang Berhormat Ledang, rakan
seperjuangan saya di Johor utara. Kementerian Pelancongan, Seni dan Budaya
(MOTAC), melalui pejabat-pejabat MOTAC di seluruh negara sentiasa bekerjasama rapat
dengan kerajaan-kerajaan negeri dalam usaha memperkasakan infrastruktur kemudahan
di tempat tumpuan pelancong dalam memastikan standard dan kualiti perkhidmatan serta
produk-produk pelancongan sentiasa pada tahap yang tinggi. Ini bagi memastikan
pelancong berpuas hati mendapat pengalaman yang menarik sekali gus memilih untuk
tinggal lebih lama dan melawat lebih banyak tempat menarik di seluruh negara,
terutamanya di kawasan luar bandar.

Tarikan-tarikan ekopelancongan, khususnya yang tertumpu di luar bandar dan
inisiatif berterusan akan diadakan bagi mempromosikan segmen pelancongan luar bandar
melalui Kempen Cuti-cuti Malaysia, platform media sosial Tourism Malaysia seperti
Facebook dan penggunaan platform digital dan elektronik seperti www.malaysia.travel

Untuk soalan 10(b) pula. Untuk makluman Ahli Yang Berhormat Ledang,
peruntukan yang diterima oleh MOTAC bagi membaik pulih memulihara memperkasa
kawasan pelancongan adalah meliputi kawasan luar bandar dan juga di kawasan bandar.
Pada tahun 2021, peruntukan yang diterima di bawah peruntukan pembangunan bagi
tujuan ini adalah sebanyak RM153.8 juta. Daripada jumlah tersebut RM57.39 juta telah di
peruntukan kepada 50 projek bagi membaik pulih memulihara dan memperkasa kawasan
pelancongan di dalam negara.

Selain itu, pada tahun 2021 juga MOTAC turut diperuntukkan sebanyak RM20
juta bagi tujuan pemerkasaan sektor pelancongan, kebudayaan dan warisan. Salah satu
komponen peruntukan ini adalah untuk bagi 75 projek penyelenggaraan, kemudahan,
pelancongan termasuk pemuliharaan dan juga pemeliharaan tapak bangunan warisan
yang berjumlah RM10.23 juta.

Melalui Belanjawan 2021 juga, MOTAC turut telah diperuntukkan RM20 juta bagi
menaik infrastruktur bagi mempergiat promosi kawasan iaitu kampung-kampung budaya
di empat buah negeri iaitu Terengganu, Melaka, Sarawak dan Negeri Sembilan. Terima
kasih.

Timbalan Yang di-Pertua [Dato' Mohd Rashid Hasnon]: Sila, soalan tambahan
pertama Yang Berhormat Ledang.

Tuan Syed Ibrahim bin Syed Noh [Ledang]: Terima kasih Tuan Yang di-Pertua.
Terima kasih Yang Berhormat Menteri atas jawapan tadi. Saya lihat bahawa ada
kepentingan untuk kita memberikan perhatian kepada beberapa perkara asas berkenaan
dengan pelancongan apabila sektor ekonomi sekarang telah dibuka.
