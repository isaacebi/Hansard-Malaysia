DR.24.11.2021 73

Bukan itu sahaja bahkan ia bakal turut menarik golongan anak muda untuk
berkecimpung dalam sebagai pekebun kecil seterusnya mampu memacu ekonomi secara
mikro di kawasan-kawasan luar bandar khususnya. Saya rasa itu sahaja Tuan Pengerusi.
Sekian, terima kasih.

Tuan Pengerusi: Terima kasih Yang Berhormat Kemaman. saya jemput Yang
Berhormat Pokok Sena, silakan.

4.25 ptg.

Dato’ Mahfuz bin Haji Omar [Pokok Sena]: Terima kasih Tuan Pengerusi. Saya
hendak menyentuh tentang Lembaga Getah Malaysia. Walaupun tidak ada dalam Butiran
‘B’ tidak ada dalam ‘P’ sahaja. Saya harap sepatutnya lain kali maknanya perlu ada butiran
di dalam ‘B’ iaitu berkaitan dengan Belanja Mengurus iaitu bagi Lembaga Getah Malaysia.

Lembaga Kenaf, Lembaga Koko, Lembaga Perindustrian Kayu, Lembaga Lada
ada tetapi saya hendak sentuh menggunakan P.20, Butiran 11001 — Lembaga Getah
Malaysia. Akan tetapi, bukan berkaitan dengan butiran peruntukan yang disebut. Saya
hendak minta penjelasan daripada Yang Berhormat Menteri tentang status tawaran
pajakan bagi Lot Nombor 20013, Seksyen 88, Jalan Ampang Kuala Lumpur milik Lembaga
Getah Malaysia kepada Al-Noor Foundation.

Yang disebut dengan nilai pajakan sebanyak RMO.70 sekaki per segi bagi tempoh
15 campur 10 tahun dengan kenaikan kadar pajakan sebanyak 10 peratus setiap lima
tahun yang telah menimbulkan mengenai isu sangat kontroversi sebelum ini yang
berkaitan dengan arahan yang dibuat oleh Menteri yang sebelum daripada Yang
Berhormat.

Begitu juga berkaitan dengan cadangan, arahan daripada pihak Menteri pada
waktu itu iaitu cadangan supaya LGM mengenal pasti lot tanah yang bersesuaian
dicadangkan dijual bagi menampung kos operasi. Jadi saya hendak tanya status kedua-
dua perkara ini apakah telah di-confirm-kan bahawa pajakan itu berlaku dengan kadar
yang disebut sebelum itu?

Adakah benar LGM tidak mampu lagi menampung kos operasi sehingga terpaksa
menjual tanah-tanah yang dikatakan bersesuaian bagi dijual untuk menampung kos
operasi. Ini sepertimana yang disebut oleh satu arahan yang keluar oleh pegawai-pegawai
di peringkat kementerian yang menggunakan Arahan-arahan Menteri.

Inilah yang telah menimbulkan isu kontroversi sehingga berlaku peletakan
jawatan Pengerusi LGM iaitu Ahli Parlimen daripada Lipis ataupun Jerantut kerana
berlaku ketidaksetujuan daripada segi keputusan yang telah dibuat oleh pihak Menteri.

Terakhirnya saya hendak dapatkan penjelasan Butiran 030500 — Insentif
Pengeluaran Getah (IPG). Kalau kita lihat dalam buku ini Tuan Pengerusi Yang Berhormat
Menteri... [Menunjukkan senaskhah dokumen] Diperuntukkan sebanyak RM180 juta
sedangkan kalau dilihat dalam Anggaran Perbelanjaan 2021, untuk tahun 2021 RM300
juta. Jadi, kenapakah berlaku pengurangan yang begitu besar?

Adakah ini menunjukkan bahawa pengurangan dari sudut pekebun kecil yang
berdaftar dengan pihak kerajaan dengan pihak yang berkuasa? Ini sangat penting sebab
saya bimbang bahawa kalau keadaan ini tidak ditangani secara yang baik sebaiknya jika
berlaku sesuatu keadaan maka akan terkesan kepada pekebun-pekebun kecil itu sendiri.

Jadi, saya minta bahawa kalau berlaku pengurangan ataupun masih banyak lagi
pekebun-pekebun kecil yang tidak berdaftar satu operasi besar-besaran perlu dibuat
dengan segera untuk mendaftarkan mereka supaya mereka tidak terkesan daripada
kejatuhan harga getah dan mereka akan mendapat bantuan insentif ini. Terima kasih Tuan
Pengerusi.

Tuan Pengerusi: Terima kasih Yang Berhormat Pokok Sena. Yang Berhormat
Dungun, silakan.

4.28 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh dan salam sejahtera. Terima kasih Tuan Pengerusi.
