DR.24.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Rabu, 24 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Timbalan Yang di-Pertua [Dato' Mohd Rashid Hasnon]: Ahli-ahli Yang
Berhormat, sebelum kita mulakan pertanyaan-pertanyaan jawab lisan, saya ada satu
pemakluman mengenai dengan booster dose. Ahli-ahli Yang Berhormat, seperti mana
semua sedia maklum, Kementerian Kesihatan Malaysia (KKM) telah memberikan dos
penggalak (booster dose) kepada Ahli-ahli Yang Berhormat pada 2 dan 11 November
2021, sudah dua kali.

Susulan daripada itu, pemberian dos penggalak kepada Ahli-ahli Yang Berhormat
yang belum menerimanya akan diberikan pada hari esok untuk sesi ketiga bermula pada
jam 9 pagi hingga 1 tengah hari di Klinik Parlimen Malaysia. Ahli-ahli Yang Berhormat
boleh menghubungi Datuk Dr. Murugesu Raju di Klinik Parlimen Malaysia untuk
mendapatkan maklumat lanjut dan membuat temu janji penerimaan dos penggalak
tersebut. Sekian, terima kasih.

Sekarang, saya menjemput Yang Berhormat Tuan Ahmad Tarmizi bin Sulaiman,
Sik.

1 Tuan Ahmad Tarmizi bin Sulaiman [Sik] minta Menteri Pertanian dan Industri
Makanan menyatakan langkah-langkah kementerian bagi menangani perubahan iklim
yang sudah pasti memberi kesan kepada industri pertanian negara termasuk penanaman
padi yang menjadi sumber makanan utama negara.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua dan terima kasih Yang Berhormat Sik.

Untuk makluman Ahli-ahli Yang Berhormat, MAFI telah mengenal pasti lima
cabaran utama dalam sektor agromakanan menjelang 10 tahun akan datang yang perlu
ditangani bagi memastikan jaminan sekuriti makanan negara. Cabaran-cabarannya ialah:

(i) kekurangan sumber asli;

(ii) produktiviti dan inovasi pertanian;

(iii) perubahan demografi dan peralihan trend pemakanan;
(iv) kehilangan dan pembaziran makanan; dan

(v) perubahan iklim.

Kesan perubahan iklim semakin ketara dirasai ketika ini. Sepanjang tempoh lima
tahun daripada 2017 hingga 2021, seluas 40,828 hektar tanaman padi musnah akibat
banjir di Semenanjung Malaysia. Manakala, 9,336 hektar pula mengalami kerosakan
akibat kemarau.
