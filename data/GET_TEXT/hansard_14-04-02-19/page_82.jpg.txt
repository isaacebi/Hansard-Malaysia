72 DR.24.11.2021

01620

Kalau kita melihat pada tahun 2019, industri ini menyumbangkan 4.67 peratus
kepada Keluaran Dalam Negara (KDNK) dan sekitar 37.9 peratus kepada KDNK
Pertanian. Sementara itu, jumlah pendapatan eksport pula sekitar RM64.84 bilion.
Walaupun prestasi pencapaian bagi komoditi ini amat memberangsangkan, perlu diakui
bahawa cabaran yang dihadapi oleh industri minyak sawit di peringkat global
mempengaruhi kedudukan pasarannya.

Isu yang paling ke hadapan ialah serangan melalui Kempen Anti Minyak Sawit
yang mengaitkan isu kesihatan alam sekitar dan hak asasi manusia secara pukul ratanya.
Serangan ini nyata memberi kesan dalam memalitkan sentimen negatif terhadap minyak
sawit negara seterusnya menyebabkan penurunan permintaan produk berasaskan
komoditi tersebut.

Kalau kita melihat bagaimana kebanyakan masyarakat di negara-negara Eropah
amat sensitif apabila melibatkan isu-isu kelestarian alam sekitar dan juga hak asasi
manusia. Disebabkan faktor tersebut, sering kali berita-berita daripada saluran media dan
komunikasi berkenaan isu tersebut diambil terus tanpa menyelidiki fakta secara sahih dan
tepat.

Soalannya, sejauh manakah kerajaan menggunakan strategi advokasi melalui
saluran media sosial untuk memulihkan imej minyak sawit negara di peringkat global? Hal
ini kerana, seperti yang kita maklum platform media sosial mempunyai keterangkuman
yang jauh lebih meluas sekali gus kesalah fahaman mengenai minyak sawit boleh
diperbetulkan dengan lebih pantas dan berkesan lagi.

Seterusnya Tuan Pengerusi, saya ingin menyentuh mengenai Butiran 030300 —
Persijilan Minyak Sawit Mampan (MSPO). Di bawah program khusus kementerian,
galakan terhadap pekebun sawit di negara ini untuk mendapatkan pengiktirafan Sijil
Minyak Sawit MAMPAN Malaysia (MSPO) memberi manfaat kepada lebih 400 ribu orang
pekebun kecil terutamanya 258,657 orang pekebun kecil persendirian.

Antara fokus utama di bawah MSPO ini ialah untuk membantu pekebun
mendapatkan hasil Buah Tandan Segar (BTS) yang bermutu tinggi secara langsung dapat
meningkatkan kadar perahan minyak seterusnya mampu meningkatkan pendapatan
pekebun kecil.

Oleh itu, mohon penjelasan pihak kementerian mengenai statistik peratusan
terkini pekebun kecil sawit yang telah mendaftar di bawah MSPO mengikut negeri dan
apakah langkah-langkah yang telah dilaksanakan oleh pihak kementerian bagi
memastikan 100 peratus pekebun kecil pekebun sawit ini di negara kita ini mendapat
pensijilan MSPO?

Seterusnya kedua, sejauh manakah pengiktirafan MSPO ini diterima di peringkat
global dan sejauh mana ia telah menarik pelaburan baharu ke negara ini serta membantu
kementerian meneroka pasaran baharu untuk tujuan eksport minyak sawit ini? Mohon
penjelasan daripada pihak kementerian?

Tuan Pengerusi, seterusnya terakhir di bawah Butiran 040100 — Program
Peningkatan Produktiviti Getah yang akan diperkenalkan pada tahun 2022 ini dengan
anggaran perbelanjaan sebanyak RM15 juta.

Saya mohon penjelasan kementerian apakah bentuk program yang akan
dilaksanakan untuk meningkatkan produktiviti getah sedia ada dan sejauh manakah
perancangan program tersebut mengambil kira pekebun kecil yang dihimpit keperitan dan
kemiskinan susulan harga getah yang rendah pada hari ini?

Selain itu, saya juga telah meneliti jawapan daripada pihak kementerian
berkenaan isu cadangan harga lantai getah sebanyak RM3.50 sekilogram bermula pada
Januari tahun depan 2022. Oleh itu saya ingin menzahirkan penghargaan kepada Yang
Berhormat Menteri atas pertimbangan untuk mengkaji cadangan tersebut dengan
mengambil kira pandangan daripada kementerian-kementerian yang lain berkenaannya.

Oleh itu saya berharap ia menjadi kenyataan khususnya bagi membantu para
pekebun kecil kita di luar sama. Saya turut berpendapat bahawa harga lantai yang
dicadangkan ini mampu membantu lebih ramai kalangan pekebun kecil untuk keluar
daripada himpitan kemiskinan hidup.
