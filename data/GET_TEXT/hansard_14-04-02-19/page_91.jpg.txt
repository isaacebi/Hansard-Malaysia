DR.24.11.2021 81

Seterusnya Butiran 11101 — Lembaga Minyak Sawit Malaysia (MPOB) yang
mendapat peruntukan RM81 juta. Kita mengalu-alukan pertimbangan kerajaan untuk
menyediakan geran untuk penanaman semula kelapa sawit untuk pekebun-pekebun kecil.
Oleh itu, saya mohon penjelasan kementerian, berapakah peruntukan yang bakal
diagihkan kepada pekebun-pekebun sawit di Sarawak untuk tujuan ini?

Memandangkan di Sarawak ini kita mempunyai keluasan tanaman pekebun-
pekebun kecil yang luas iaitu 193,173 hektar yang mana banyak dari kebun-kebun ini
sudah berusia dan kurang mengeluarkan keluaran produktiviti yang tinggi. Oleh itu, kita
mengharapkan geran peruntukan untuk proses penanaman semula kebun-kebun sawit
yang telah berusia ini. Sekian, terima kasih.

Tuan Pengerusi: Terima kasih Yang Berhormat Kota Samarahan. Akhir sekali
Yang Berhormat Kalabakan. Silakan.

5.05 ptg.

Tuan Ma’mun bin Sulaiman [Kalabakan]: Terima kasih Tuan Pengerusi. Saya
juga ingin mengambil bahagian dalam perbahasan peringkat Jawatankuasa Kementerian
Perusahaan, Perladangan dan Komoditi. Saya terus kepada Butiran 020300 — Lembaga
Koko Malaysia (LKM). Butiran ini mendapat peruntukan RM31 juta untuk tahun 2022.

Memandangkan Tawau mempunyai Kompleks Penyelidikan dan Pembangunan
Koko Malaysia yang sudah wujud berpuluh tahun dan hingga kini masih dioperasikan,
saya ingin bertanya kepada Yang Berhormat Menteri, apakah perancangan yang
diusahakan oleh Lembaga Koko Malaysia untuk terus menggalakkan penanaman koko di
Sabah yang sudah hampir ditinggalkan oleh usahawan-usahawan perladangan kecil dan
besar yang lebih berfokus kepada tanaman sawit? Apa sebenarnya cabaran yang
dihadapi oleh industri koko di negara kita? Apakah perancangan kementerian untuk
menggalakkan semula industri ini dihidupkan?

Saya juga ingin menyentuh Butiran 020400 — Lembaga Perindustrian Kayu
Malaysia (MTIB). Butiran ini mendapat peruntukan sebanyak RM20 juta. Di Tawau kita
ada pejabat MTIB yang kelihatannya tidak berapa aktif dalam penggalakan industri hiliran
kayu kayan yang mana terdapat banyak sumber kayu kayan di Kalabakan dan Tawau.
Pelesenan adalah kuasa penuh Jabatan Hutan Sabah. Kita ingin bertanya kepada Yang
Berhormat Menteri, apakah sebenarnya fungsi dan tugas pejabat MTIB dalam usaha
mempergiatkan industri hiliran di Kalabakan dan Tawau?

Terakhir, saya ingin menyentuh Butiran 020100 — Kemajuan Industri Komoditi.
Butiran ini juga mendapat peruntukan sebanyak RM14.6 juta untuk tahun 2022. Antara
isu-isu yang besar yang selalu diutarakan oleh pemain industri perladangan sawit adalah
masalah buruh, penuaian sawit. Jadi saya ingin bertanya, apakah perancangan
kementerian dalam membantu industri perladangan dalam menangani isu ini?

Peruntukan untuk membangunkan teknologi baharu dalam industri perladangan
sawit yang sangat berintensifkan buruh harus diberikan keutamaan untuk peruntukan ini.
Jadi saya juga ingin bertanya perancangan kementerian untuk terus meminta pemilik-
pemilik syarikat perladangan sawit yang besar yang terdapat di Tawau dan Kalabakan
seperti FELDA, Sime Darby dan juga GLC, syarikat-syarikat GLC perladangan milik negeri
Sabah untuk menumpukan usaha memperbanyakkan pembinaan kilang untuk
memproses produk akhir seperti minyak masak untuk pasaran tempatan di Sabah.
Dengan pembukaan kilang-kilang produk akhir ini, ia membolehkan peluang pekerjaan
diwujudkan kepada anak-anak tempatan di Sabah. Terima kasih Tuan Pengerusi.

Tuan Pengerusi: Terima kasih Yang Berhormat Kalabakan. Dengan itu, tamatlah
sesi perbahasan di peringkat Jawatankuasa bagi Kementerian Perusahaan, Perladangan
dan Komoditi. Saya sekarang menjemput Yang Berhormat Menteri untuk menjawab, 20
minit Yang Berhormat Menteri.

5.09 ptg.

Menteri Perusahaan, Perladangan dan Komoditi [Datuk Dr. Hajah Zuraida
binti Kamaruddin]: Bismillahi Rahmani Rahim, alhamdulillah. Saya ucapkan terima kasih
kepada semua yang mengambil bahagian dalam perbahasan Kementerian Perusahaan,
