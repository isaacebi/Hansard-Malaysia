70 DR.24.11.2021

kementerian terkini? Sebelum ini “Sawit Anugerah Tuhan” dan “Sayangi Sawitku”. Jadi,
yang terkini apa dia Yang Berhormat Menteri? Industri sawit adalah salah satu
penyumbang utama pertumbuhan ekonomi Malaysia dan industri ini memberi input
kepada pelbagai produk hiliran bernilai tambah yang tinggi dan menyumbang kepada
pendapatan eksport negara.

01610

Isu yang saya ingin menarik perhatian pihak kementerian ialah, pertama, isu
kekurangan tenaga pekerja. Saya berharap kerajaan dapat mengatasi masalah ini dan
berharap akan wujud inisiatif atau program yang membantu mempercepatkan mekanisasi
dan automasi di sektor kelapa sawit untuk mengurangi kebergantungan sektor
perladangan kepada tenaga kerja dan membantu meningkatkan produktiviti.

Dalam masa yang sama, kerajaan sepatutnya melakukan pelbagai R&D termasuk
cara inovatif untuk menuai dan memproses buah kelapa sawit serta meningkatkan
mekanisme pertanian dan automasi yang tepat termasuk bekerjasama dengan MOSTI
dan agensi di bawahnya bagi mempercepatkan usaha mendapatkan mekanisme baharu
yang canggih dan sesuai dengan keperluan semasa.

Isu kedua dalam Butiran ini, Tuan Pengerusi, ialah produk-produk sawit. Saya
juga ingin bertanya dan meminta pihak kementerian agar dapat menyenaraikan produk-
produk yang telah dihasilkan oleh Malaysia selain minyak sawit, susu ataupun sebagainya
yang biasa kita dengar. Apakah terdapat cadangan produk baharu yang bakal dihasilkan
dalam masa terdekat?

Negara jiran kita, Indonesia telah memulakan inovasi baharu dengan
menghasilkan gula daripada biji kelapa sawit. Saya rasa kita perlu mengambil langkah
yang sama dengan mempelbagaikan hasil daripada sawit ini. Saya pasti jika inovasi
sebegini dapat kita hasilkan, harga sawit akan terus melonjak dengan lebih tinggi dan
tentunya ia akan memberi pulangan yang lebih besar kepada rakyat dan negara kita.

Pihak kementerian perlu lebih agresif mempromosikan produk-produk sawit yang
dihasilkan oleh negara kita. Peningkatan dalam permintaan minyak sawit sewajarnya
diberi perhatian oleh pihak kerajaan dengan memberi peruntukan untuk meningkatkan
pelaksanaan program biodiesel bagi sektor pengangkutan dan perindustrian.

Isu yang terakhir, Tuan Pengerusi, ialah Maksud P.20, Butiran 11001 — Lembaga
Getah Malaysia (LGM). Masalah yang amat ketara dalam sektor tanaman getah ialah
mengenai harga pasaran bagi getah. Harga getah adalah amat bergantung pada
mekanisme keseimbangan di antara permintaan dan penawaran di pasaran
antarabangsa. Ketidakstabilan harga merupakan satu risiko besar dalam pasaran
komoditi.

Persoalan saya, bagaimana pihak kementerian dapat mengawal harga getah ini
supaya tidak turun bawah paras lantai yang ditetapkan oleh kerajaan? Jika jawapannya
ialah bergantung pada pasaran antarabangsa, maka perlu ada inisiatif dan peranan kita
dalam menangani isu ini.

Negara kita menjadi pengeluar getah asli ketujuh di dunia. Dalam masa yang
sama, kita banyak menggunakan tayar import dari luar negara. Dengan sumber getah
yang sedia ada, kenapa kerajaan tidak menggiatkan lagi industri pengeluaran tayar
buatan Malaysia? Adakah sudah terdapat kajian mengenai ini?

Saya pasti seandainya kita berjaya menjadi pengeluar tayar dengan
menggunakan sumber getah kita sendiri, akan berlaku lonjakan permintaan terhadap
getah dan tentu ia akan memberi kelebihan kepada harga getah di dalam negara kita.
Kempen-kempen menggunakan tayar buatan Malaysia perlu lebih giat dijalankan oleh
pihak kementerian dan juga boleh gunakan peranan NGO.

Saya juga ingin kepastian tentang penggunaan getah dalam pembinaan jalan
raya sebagaimana yang diuar-uarkan sebelum ini. Berapa peratuskah jumlah campuran
getah yang telah digunakan pada tahun ini untuk membina jalan raya?

Terima kasih Tuan Pengerusi. Itu sahaja. Wallahualam. Assalamualaikum.

Tuan Pengerusi: Terima kasih Yang Berhormat Kuala Krai. Saya ingin
mempersilakan Yang Berhormat Beruas. Silakan.
