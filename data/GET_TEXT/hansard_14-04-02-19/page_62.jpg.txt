52 DR.24.11.2021

Tuan Ahmad Fadhli bin Shaari [Pasir Mas]: Ubat sembelit makan dulu.

Dato’ Mahfuz bin Haji Omar [Pokok Sena]: Kedua ialah lembaga ini sendiri.
Lembaga ini saya minta Menteri Kewangan untuk mempertimbangkan tuntutan pesara-
pesara ini khususnya untuk menampung pembayaran fi-fi ini.

Kemudiannya ialah yang berkaitan dengan Butiran 010200 — Bayaran Sewa
Kereta Saloon Jabatan-jabatan Kerajaan. Saya hendak minta supaya Menteri Kewangan
untuk menjelaskan berkaitan dengan tender runding yang dikatakan telah pun dibuat
untuk pembekal kereta-kereta kepada jabatan kerajaan. Saya difahamkan ada lebih
daripada satu syarikat dalam tender runding ini. Saya minta untuk pihak Menteri
Kewangan memberitahu apakah nama syarikat-syarikat tersebut dan perbezaan harga
yang ditawarkan oleh syarikat-syarikat tersebut.

Akhir sekali ialah Butiran... [Disampuk]

Tuan Sim Tze Tzin [Bayan Baru]: Yang Berhormat Pokok Sena, tumpang satu
soalan.

Dato’ Mahfuz bin Haji Omar [Pokok Sena]: Kejap-kejap. Ya, sikit sahaja.

Tuan Sim Tze Tzin [Bayan Baru]: Okey, terima kasih. Saya hendak minta Yang
Berhormat Pokok Sena minta Menteri jelaskan berapakah harga kontrak tentang
pembekalan kereta kepada kerajaan. Terima kasih.

Dato’ Mahfuz bin Haji Omar [Pokok Sena]: Baik, saya bersetuju. Saya minta
masuk sebahagian daripada ucapan saya.

Kemudian, Butiran 020200 — Cukai. Baru-baru ini, kerajaan dalam pembentangan
bajet telah pun mengisytiharkan cukai makmur dan kesan daripada pengisytiharan
tersebut, share market kita ini telah merudum dan kehilangan RM33.8 bilion.

Saya hendak tahu daripada RM33.8 bilion itu ialah saya hendak tahu tentang
syarikat-syarikat ataupun dana awam yang telah pun terlibat kehilangan dalam pasaran
iaitu seperti PNB, KWSP, KWAP, Tabung Haji dan sebagainya yang juga mempunyai
shares dalam syarikat-syarikat yang disenaraikan. Ini sangat penting untuk kita tahu
kerana ia akan memberikan kesan kepada dana awam itu sendiri yang sepatutnya
mendapat keuntungan dan perolehan yang lebih baik daripada pasaran, insya-Allah.
Terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Pokok Sena. Yang Berhormat, seramai 19 orang telah berbahas. Sekarang saya jemput
Menteri untuk menjawabnya dalam tempoh masa 30 minit. Sila, Yang Berhormat Menteri.

3.16 ptg.

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih, Tuan Pengerusi. Saya mulakan dengan isu-isu yang telah dibangkitkan
dalam perbahasan pada hari ini.

Pertamanya, Yang Berhormat Port Dickson telah membangkitkan isu-isu
mengenai pendirian kerajaan sekarang sama ada projek HSR ini akan diteruskan dalam
memindah aset syarikat dan kepentingan kepada Malaysia.

Jadi, Tuan Pengerusi, pelaksanaan projek HSR turut diumumkan dalam
pembentangan Bajet 2021 yang lalu yang mana ia merupakan satu komitmen yang
ditunjukkan oleh pihak kerajaan untuk meneruskan projek ini. Akan tetapi, rundingan
semula bersama pihak Singapura telah dilaksanakan bagi melaksanakan perubahan ke
atas struktur projek yang mana perkara ini dapat mengoptimumkan perbelanjaan kerajaan
serta memberikan lebih kawalan terhadap aset HSR kepada pihak kerajaan. Jadi, setelah
beberapa siri rundingan yang dijalankan antara Malaysia dengan Singapura, kesepakatan
tidak dapat dicapai mengenai perubahan ini menjelang pelanjutan akhir tempoh
penangguhan.

Saya hendak mulakan juga— tadi Yang Berhormat Bagan pun ada di sini. Saya
ingin mengucapkanlah setinggi-tinggi ucapan terima kasih kepada semua Ahli Yang
Berhormat.
