50 DR.24.11.2021

Seterusnya Butiran 050900 — Institut Perakaunan Negara (IPN). Mengikut
maklumat dalam Bajet 2022, sebanyak RM20,373,400 telah diperuntukkan bagi institusi
ini. la adalah peningkatan berbanding tahun lepas yang hanya RM19,418,600. Soalan
saya yang pertama, apakah peranan sebenar institusi ini sebenarnya? Kedua, dalam
dokumen Bajet 2022 ini tertera bahawa ia berfungsi membangunkan modal insan melalui
program latihan pengurusan perakaunan dan perakaunan kewangan, namun kepada
siapakah program ini akan dilaksanakan? Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Dungun. Sekarang saya jemput Yang Berhormat Kangar.

3.06 ptg.

Tuan Noor Amin bin Ahmad [Kangar]: Terima kasih Tuan Pengerusi. Saya
bangkit untuk membahaskan Maksud Bekalan dan Pembangunan 10 hingga 12 di bawah
Kementerian Kewangan. Di bawah Butiran 020200 — Cukai dan juga berkaitan dengan
Butiran 170000 iaitu Kumpulan Wang Bagi Pembayaran Balik Cukai Barang dan
Perkhidmatan (CBP). Saya ingin bertanya kepada Kementerian Kewangan, berapa
banyak yang kita sudah bayar habis cukai input yang sebelum ini gagal dibayar? Bilakah
dijangka ia akan habis dan berapa banyakkah yang sudah kita bayar setakat ini?

Di bawah Butiran 020300 — Belanjawan Negara, saya ingin bertanya apakah
langkah kementerian untuk memastikan perbelanjaan kita menjadi lebih cekap kerana
saban tahun kita selalu mendengar banyak projek yang tidak siap dalam tempoh masa
mengikut rancangan. Jadi, berapakah kos tambahan kepada kerajaan sejak lima tahun
lalu berkaitan projek-projek yang gagal siap mengikut waktunya ini?

Seterusnya Butiran 021300 — Pemberian Kemudahan Projek Khas. Apakah
perbezaannya dengan Butiran 93500 — Projek Khas di bawah Jabatan Perdana Menteri
yang kita bahaskan semalam? Saya minta sedikit penjelasan.

Butiran 020400 — Antarabangsa. Sebelum ini kementerian ada membuat,
mengambil bon Samurai. Jadi saya hendak tanya, apakah hasilnya? Adakah ia
diteruskan? Saya minta sedikit penjelasan. Sekiranya ia tidak lagi diteruskan, kenapa?

Butiran 030000 - Strategi Pelaburan. Kalau kita tengok dalam pendapatan
pelaburan kerajaan dalam beberapa tahun, lebih kurang lima atau enam tahun
kebelakangan ini, secara puratanya, hasil pelaburan kita adalah lebih kurang antara RM20
bilion ke RM30 bilion. Cuma pada tahun 2019, daripada semakan saya, pendapatan
pelaburan kerajaan mencecah sehingga RM6O0 bilion. Jadi, ini satu perbezaan yang agak
ketara. Jadi, saya minta untuk tahulah kenapa ada perbezaan ketara dan kenapa kita tidak
boleh mendapatkan hasil pelaburan yang lebih tinggi sebagaimana tahun 2019.

Butiran 030500 — LADA dan juga berkaitan dengan Butiran 00114 — Projek
Pembangunan Langkawi. Kalau kita ambil jumlah keseluruhannya mencecah sehingga
RM90 juta. Bagi saya, ini satu jumlah perbelanjaan yang besar bagi Langkawi yang
penduduknya hanya ada lebih kurang dalam 115,000 orang sahaja. Jadi saya berharap,
kita tahu setiap tahun ada peruntukan khusus untuk Langkawi.

Jadi, saya harap walaupun oleh kerana Langkawi ini adalah sebuah kita kata
pusat pelancongan yang terkenal di dunia, saya berharap kementerian juga memberikan
perhatian kerana apabila kita bercakap pasal pelancongan ini, dia ada rantaian dia.
Maksud dia, dia juga melibatkan aspek pengangkutan. Jadi pengangkutan ke Langkawi
ini selain daripada pengangkutan udara, kita juga kalau ikut daripada feri itu biasanya
laluan di Kuala Perlis itu lebih dekat berbanding laluan Kuala Kedah.

Jadi, rantaian ini juga mestilah dipertimbangkan di mana peruntukan ini dapat
dibelanjakan. Saya maklum bahawa Kementerian Pengangkutan sudah meluluskan
projek untuk pembaharuan jetilah di Kuala Perlis. Jadi, saya harap ada rantaian lain juga
dapat dimanfaatkan daripada peruntukan ini.

Butiran 050200 — Pengurusan Wang Tak Dituntut. Daripada carian saya, saya
sudah sebut dalam perbahasan dasar sebelum ini.
