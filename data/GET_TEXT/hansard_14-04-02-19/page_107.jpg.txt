DR.24.11.2021 97

Tuan Pengerusi [Dato' Mohd Rashid Hasnon]: Terima kasih Yang Berhormat
Papar. Seterusnya dijemput Yang Berhormat Sik.

1820
6.20 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh, Bismillahi Rahmani Rahim. Terima kasih Tuan Pengerusi. Saya terus
kepada Butiran 020100 — Industri Padi dan Beras. Secara puratanya, keperluan tahunan
beras bagi rakyat Malaysia adalah 25 juta tan metrik manakala pengeluaran beras negara
pula sekitar 70 peratus daripada keperluan itu. Negara mengimport 700,000 tan metrik
hingga 900,000 tan metrik beras setiap tahun atau sekitar 30 peratus.

Bagi memperkukuhkan peranan bidang penyelidikan untuk meningkatkan
pengeluaran beras negara serta meningkatkan aktiviti yang mempunyai nilai tambah yang
tinggi dalam sektor pertanian, saya mencadangkan penubuhan Rice Centre of Excellence
(RICE), dengan izin. la bertujuan mewujudkan kerjasama pintar antara agensi dan juga
pihak swasta serta universiti tempatan termasuklah MARDI, NAFAS, MADA, Lembaga
Pertubuhan Peladang dan diselia oleh MAFI bagi menjamin sekuriti bekalan beras negara
serta bebas kebergantungan kepada beras import.

Kedua, Program Smart Sawah Berskala Besar (SBB) adalah sangat penting untuk
dilaksanakan dengan sebaiknya oleh para petani kita bagi mengoptimumkan hasil padi
dan seterusnya meningkatkan pendapatan negara. Syarikat peneraju yang bersama
dalam program Smart SBB ini perlu mempunyai tanggungjawab sosial yang tinggi dan
tidak boleh mengambil kesempatan mengaut keuntungan yang berlipat ganda hasil
daripada inisiatif ini.

Kerajaan perlu memberi garis panduan yang jelas bagi menyediakan kontrak
antara syarikat peneraju dan petani supaya kepentingan petani dan tanah-tanah sawah
tetap diberi keutamaan. Selain daripada itu, syarikat peneraju bagi pelaksanaan program
ini perlu ditambah jumlahnya bagi mewujudkan ruang kompetitif yang lebih besar untuk
para petani memilih syarikat yang terbaik bagi mengusahakan tanah sawah secara skala
besar ini. la juga boleh dibuka kepada institusi-institusi wakaf dan zakat yang memiliki
keupayaan modal besar serta komitmen sangat tinggi untuk membantu para asnaf dan
petani yang miskin yang terlibat secara langsung dalam program ini.

Bagi negeri Kedah, Lembaga Zakat Negeri Kedah telah bersedia untuk menjadi
salah satu syarikat peneraju sekiranya diberi kebenaran oleh MAFI. Seterusnya, ia juga
boleh mengurangkan isu kebergantungan ataupun kemasukan pekerja asing yang telah
pun terlibat secara langsung seperti mana yang disebut oleh Yang Berhormat Jempol tadi.

Seterusnya Butiran 020900 — Lembaga Kemajuan Pertanian Muda (MADA).
Peruntukan mengurus MADA yang berjumlah RM91,294,100.00 iaitu jumlah yang sama
pada tahun 2021 didapati tidak mencukupi untuk membiayai kerja-kerja berkaitan
penyelenggaraan khususnya tali air dan parit di kawasan sawah padi. Ini berisiko
menyebabkan kegagalan fungsi pengurusan air ke sawah. Pertanyaan saya, adakah
peruntukan mengurus kepada MADA akan ditambah? Penurunan peruntukan juga antara
lain akan menjejaskan fungsi operasi pengairan dan saliran di kawasan MADA yang dapat
mengganggu aktiviti penanaman padi.

Sehubungan dengan itu, MADA melihat terdapat keperluan untuk memohon
kelulusan peruntukan tambahan di bawah komponen mengurus seperti sebelum ini bagi
menjamin kelestarian tanaman padi di kawasan MADA. Dalam jawapan oleh Yang
Berhormat Menteri MAFI dalam ucapan peringkat dasar telah dimaklumkan bahawa
peruntukan tambahan ini telah diangkat kepada MOF untuk dipertimbangkan dan saya
mengucapkan terima kasih.

Seterusnya Butiran 040400 — Subsidi Harga Padi dan Butiran 040500 — Subsidi
dan Intensif Tanaman Padi. Jumlah kedua butiran ini yang berjumlah RM1.53 bilion. Ketika
ini, harga beras tidak dinaikkan seiring peningkatan kos import yang melambung tinggi
sehingga 100 peratus. Kos mengerjakan sawah naik berkali ganda hampir setiap tahun
termasuk kos jentera dan upah. Pemotongan pemutuan padi yang sangat tinggi dan tidak
dapat dikawal oleh pihak kerajaan.
