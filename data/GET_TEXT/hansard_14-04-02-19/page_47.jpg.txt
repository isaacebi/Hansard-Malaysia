DR.24.11.2021 37

bawah tajuk ini, saya ingin bertanya kepada Yang Berhormat Menteri Kewangan, berapa
kutipan cukai pendapatan sudah dikutip oleh LHDN setakat 31 Oktober 2021? Maknanya
kutipan tahun ini setakat 31 Oktober 2021. Adakah ini sama seperti yang diunjurkan?

Sekiranya berkurangan, apakah kesannya kepada pembiayaan kerajaan?
Adakah projek-projek yang akan dilambatkan oleh sebab berkurangan kutipan cukai
pendapatan? Adakah ini salah satu alasan utama agar projek besar tidak berjalan atau
ditangguhkan?

Akhirnya, saya pun ingin bertanya, apakah sebabnya untuk mengenakan cukai
kepada warga Malaysia yang bermastautin di Malaysia yang bawa duit dari luar negara
masuk ke negara kita dengan kadar tiga peratus? Oleh sebab ramai warganegara kalau
ada pendapatan di luar negara, dia tidak bermastautin di Malaysia.

Jadi, saya tidak nampak ada kesannya untuk menambah kutipan dengan kaedah
yang baru-baru dicadangkan oleh Yang Berhormat Menteri Kewangan. Terima kasih. Itu
soalan saya.

Tuan Pengerusi: Terima kasih Yang Berhormat Tebrau. Yang Berhormat
Simpang Renggam ada masalah terdesak untuk pukul 1 tengah hari nanti, tetapi kalau
saya panggil Yang Berhormat Simpang Renggam sekarang, maka Yang Berhormat
Jelutong terpaksa saya ambil pukul 2.30 petang. Boleh? Terima kasih Yang Berhormat
Jelutong.

Tuan Sanisvara Nethaji Rayer a/l Rajaji [Jelutong]: Saya beri laluan kepada
Yang Berhormat Simpang Renggam, rakan saya. Tidak ada masalah.

Tuan Yang di-Pertua: Budayakan... [Suara kurang jelas] Terima kasih.

Yang Berhormat Simpang Renggam, silakan.

12.38 tgh.

Dr. Maszlee bin Malik [Simpang Renggam]: Terima kasih Tuan Pengerusi.
Ringkas sahaja. Butiran 020000 — Strategi Fiskal dan di bawahnya Butiran 020200 —
Cukai.

Saya ingin merujuk kepada ‘cukai dosa’ ataupun dikenali sebagai sin tax yang
bersumberkan kepada Akta 103 ataupun Akta Duti Hiburan (Entertainments Duty Act)
1953 yang mana cukai ini dikenakan sebanyak 25 peratus ke atas tiket-tiket yang dijual di
pusat hiburan.

Undang-undang yang dimulakan semenjak tahun 1953 ini dulunya pada zaman
British lebih merujuk kepada taman hiburan yang di situ terdapat tarian kabaret, perjudian,
game, night club, malah ada strip show pada waktu dulu. Maka, ia dinamakan sebagai
‘cukai dosa’ ataupun sin tax.

Malangnya cukai yang sama ini, cukai lapuk ini masih lagi dikenakan kepada
taman tema hiburan keluarga.

01240

Ini hari kita ada water theme park, kita ada seperti Sunway Lagoon, kita ada
pelbagai tema hiburan lain untuk anak-anak. Anak-anak berlibur, mereka belajar. Seperti
di Legoland dan juga satu waktu dahulu kita ada Hello Kitty. Malangnya, taman tema
hiburan ini dikenakan cukai yang sama. Cukai dosa dikenakan kepada aktiviti taman tema
hiburan keluarga yang tidak berdosa.

Kesannya apa? Kesannya, mereka terpaksa mengenakan — operator pengendali-
pengendali ini mengenakan bayaran tiket yang tinggi kerana cukai yang terpaksa mereka
bayarkan. Hakikatnya, taman tema hiburan telah berjaya menarik lebih tujuh juta
pengunjung yang mana 30 peratus daripadanya orang antarabangsa yang mana pada
tahun 2019 sebanyak RM3.12 bilion keuntungan telah dapat dijana. Di samping itu, kesan
memberikan didik hibur kepada anak-anak kita.

Jadi bersempena dengan ini, saya meminta supaya Kementerian Kewangan
melihat balik cukai ini yang dikenakan ke atas taman tema hiburan keluarga. Hiburan lain
tidak apa tetapi taman tema hiburan keluarga seperti yang saya sebutkan tadi, cukai lapuk
ini yang mana industri ini telah menanggung hampir RM5 bilion kerugian semenjak
