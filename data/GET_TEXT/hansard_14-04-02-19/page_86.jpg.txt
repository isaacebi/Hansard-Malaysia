76 DR.24.11.2021

01640

Semasa saya pegang jawatan di MPIC pada tahun 2018, saya difahamkan Tun
Abdul Razak Research Center (TARRC) yang merupakan Pusat Kajian Sains dan
Teknologi Getah yang terletak di London mengalami kerugian hampir RM30 juta setiap
tahun. Bekas Pengerusi Lembaga Getah Malaysia dan anggota-anggota Lembaga
kemudian mengambil banyak langkah untuk menjalankan penstrukturan semula dan
mereka berjaya mengurangkan kerugian sehingga RM20 juta setahun. Saya ingin tahu,
apakah progress terbaru dari segi pengurangan kos di TARRC sekarang? Apakah
Lembaga Getah Malaysia telah lakukan ke atas Skim Persaraan Pegawai TARRC yang
memakan perbelanjaan yang amat tinggi dan kebanyakan mereka adalah pegawai British
ini? Apakah langkah yang telah diambil untuk mengurangkan kos perbelanjaan
pembayaran gaji dan juga pension pegawai British di TARRC ini?

Memandangkan TARRC telah mengalami kerugian hampir lebih 20 tahun dan ia
memang tidak mengeluarkan apa-apa pencapaian daripada segi kajian sains di institut
tersebut, apakah dasar jangka sederhana dan jangka panjang, kita kata medium term and
long term kementerian terhadap TARRC? Apakah kementerian mempunyai rancangan
untuk tutup operasi TARRC di London sebagai langkah untuk menjimatkan kos
perbelanjaan?

Tuan Pengerusi dan juga saya ingin sentuh sedikit tentang Lembaga Kenaf dan
Tembakau Malaysia itu di Butiran 00401 — Lembaga Kenaf dan Tembakau Negara
(LKTN).

Tuan Pengerusi: Ringkas ya Yang Berhormat. Ringkas.

Puan Teresa Kok [Seputeh]: Sedikit sahaja hendak tanya. Bila saya pegang
jawatan Menteri di MPIC, Kementerian Kewangan pernah memberi arahan untuk menutup
Lembaga Kenaf dan Tembakau Malaysia demi untuk menjimatkan kos perbelanjaan
kerana Lembaga Kenaf memang tidak membawa progress yang memuaskan. Pada waktu
itu MPIC pernah mengadakan beberapa perbincangan untuk tutup Lembaga ini dan sektor
tembakau akan dipindah kepada Kementerian Perdagangan Dalam Negeri dan Hal Ehwal
Pengguna. Saya ingin tahu, apakah rancangan kementerian terhadap penutupan
Lembaga Kenaf dan Tembakau ini? Apakah perancangan jangka panjang bagi Lembaga
Kenaf dan Tembakau Malaysia? Sekian, terima kasih.

Tuan Pengerusi: Terima kasih Yang Berhormat Seputeh. Yang Berhormat Jerai.
Silakan.

4.42 ptg.

Tuan Sabri bin Azit [Jerai]: Assalamualaikum warahmatullahi wabarakatuh.
Terima kasih Tuan Pengerusi kerana memberi peluang kepada saya untuk mengambil
bahagian dalam peringkat jawatankuasa untuk Kementerian Perusahaan Perladangan
dan Komoditi. Ringkas sahaja. Perkara P.20, Butiran1 1200 - Lembaga Perindustrian Kayu
Malaysia (MTIB). Program Pembangunan Ladang Hutan (PPLH). PPLH 1.0 dilaksanakan
pembangunannya selama 15 tahun telah tamat pada tahun 2020 yang lalu. Diharapkan
industri perkayuan negara akan mula menikmati hasil bahan mentah perkayuan melalui
tahun 2021. Ini penting bagi menampung sebahagian daripada kekurangan bahan mentah
dan tidak sepenuhnya bergantung pada hasil hutan asli.

PPLH 2.0 kelestarian bahan mentah industri perkayuan penting bagi memastikan
industri perkayuan negara terus memacu ekonomi negara. Kerajaan melalui Belanjawan
2020 telah memperuntukkan sejumlah RM500 juta di bawah kepimpinan Yang Berhormat
Dato’ Dr. Khairuddin Aman Razali yang menerajui Kementerian Perusahaan Perladangan
dan Komoditi telah merangka pelan pelaksanaan Program Pembangunan Ladang Hutan
yang mana pelaksanaan tersebut adalah menggunakan kaedah pembiayaan perjanjian
patuh syariah berbanding sebelumnya kaedah konvensional. Kaedah pembiayaan patuh
syariah ini memberi ruang perjanjian pembiayaan yang lebih adil dan saksama di antara
pengusaha ladang hutan dan pihak kerajaan melalui FPDSB diharapkan Yang Berhormat
Menteri dan kerajaan sekarang terus mengekalkan pelan pembiayaan patuh syariah ini
untuk terus dilaksanakan bagi memastikan kepentingan kerajaan melalui Forest
Plantation Development Sendirian Berhad dan keuntungan bagi pengusaha ladang dapat
dicapai. Sekian Tuan Pengerusi.
