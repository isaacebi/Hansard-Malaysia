36 DR.24.11.2021

membina jaringan 5G. Perbelanjaan untuk 600 orang staf DNB sahaja dijangka berjumlah
RM2.5 bilion atau puratanya RM34,722 seorang untuk sebulan.

Memandangkan DNB ini adalah sebuah SPV- special purpose vehicle di bawah
Kementerian Kewangan, adakah kerajaan sedar bahawa inisiatif SPV DNB ini memakan
jumlah perbelanjaan yang sebesar RM2.5 bilion ini? Saya ingin meminta penjelasan
daripada pihak Yang Berhormat Menteri, Yang Berhormat Timbalan Menteri bahawa
sebelum ini Yang Berhormat Menteri Komunikasi dan Multimedia ada menyebutkan
hutang DNB tidak dijamin oleh pihak kerajaan. Minta Yang Berhormat Menteri jelaskan.
Sekiranya DNB selaku SPV di bawah Kementerian Kewangan gagal atau mengalami
masalah terkait kewangan- siapakah yang akan menanggung kerugian ini?

Berkaitan dengan inisiatif ini juga, saya sudah bangkitkan berkenaan dengan isu
peruntukan 60 peratus atau RM5.7 bilion bagi kos infrastruktur kepada manfaat
bumiputera. Yang Berhormat Menteri Komunikasi dan Multimedia hanya membawa
penyelesaian pemantauan dan ‘tai chi’ kepada Kementerian Kewangan untuk menjawab.

Jadi persoalan saya, atas kebimbangan inisiatif dengan risiko besar ini akan
memberikan keuntungan luar biasa kepada syarikat ataupun entiti luar. Kita ada
kebimbangan bahawa kepentingan bumiputera itu tidak terjaga, akan dijejaskan oleh
sebab ada kepentingan ataupun keuntungan projek ini diberikan kepada syarikat luar dari
Malaysia, bukan bumiputera.

Apa mekanisme pemantauan kerajaan bagi memastikan pendanaan inisiatif ini
tidak disalahgunakan sebagai medium untuk membuat untung dengan hasil yang
bermasalah seperti yang berlaku kepada teknologi 4G. Jadi itu sahaja. Terima kasih.

Tuan Pengerusi: Terima kasih Yang Berhormat Ledang. Seterusnya Yang
Berhormat Tebrau.

12.32 tgh.

Tuan Steven Choong Shiau Yoon [Tebrau]: Terima kasih kepada Tuan
Pengerusi. Izinkan saya sertai perbahasan di peringkat Jawatankuasa ini.

Tuan Pengerusi, saya ingin sentuh Butiran 050100 — Pembangunan Perakaunan
dan Pengurusan. Soalan saya kepada Yang Berhormat Menteri adalah, apakah yang
melibatkan di bawah program aktiviti ini? Apakah status pengalihan pelaksanaan
Perakaunan Akruan Kerajaan Persekutuan?

Saya tanya soalan ini oleh sebab kerajaan telah memutuskan untuk menyediakan
Penyata Kewangan Kerajaan Persekutuan berasaskan akruan dan asas tunai ubah suai
mulai tahun 2017, tetapi Penyata Kewangan Kerajaan Persekutuan berakhir pada tahun
31 Disember 2020 masih berasas kepada sistem perakaunan tunai. Jadi, saya minta apa
penjelasan daripada Yang Berhormat Menteri. Apa sebabnya keputusan sudah dibuat dan
masa sudah ditetapkan tetapi pada masa ini, masih menggunakan sistem perakaunan
secara tunai.

Sekarang saya alihkan kepada Butiran 050200 — Pengurusan Wang Tak Dituntut.
Saya mohon jawapan daripada Yang Berhormat Menteri menyatakan jumlah wang tak
dituntut diterima dan masih dipegang oleh kerajaan setakat tahun yang lepas, maknanya
tahun 2020.

Sekarang saya ingin alinkan kepada Butiran 050600 — Pengurusan Audit
Dalaman. Saya ingin bertanya kepada Yang Berhormat Menteri, apakah skop kerja audit
dalaman di bawah butiran ini? Adakah skop kerja ini dihadkan menjalankan audit di
kementerian sahaja atau dia ada merentas kementerian? Adakah fungsi ini berkesan
untuk mengenal pasti risiko dan kelemahan kementerian atau agensi-agensi di
bawahnya?

Sekiranya fungsi ini berkesan, apa sebabnya banyak projek gagal dan keadaan
ini berulang-ulang tahun ke tahun sehingga banyak duit rakyat dibazirkan semata-mata.
Jadi saya mahu tanya, kalau berkesan, apakah sebabnya projek kita gagal?

Sekarang saya ingin mengalihkan kepada Butiran 060400 — Fi Agensi Lembaga
Hasil Dalam Negeri (LHDN). Saya tertarik mengapa peruntukan tahun ini sudah menurun
kepada RM1.8 bilion berbanding dengan RM2.4 bilion tahun lepas. Apakah sebabnya? Di
