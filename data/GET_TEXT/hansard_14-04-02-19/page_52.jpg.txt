42 DR.24.11.2021

[Timbalan Yang di-Pertua (Dato’ Mohd Rashid Hasnon) mempengerusikan
Jawatankuasa]

Tuan Pengerusi [Dato’ Mohd Rashid Hasnon]: Ahli Yang Berhormat, sekarang
saya jemput Yang Berhormat Jerai.

2.32 ptg.

Tuan Sabri bin Azit [Jerai]: Assalamualaikum warahmatullahi wabarakatuh.
Tuan Pengerusi dan semua sidang Dewan. Terima kasih kerana memberi peluang
kepada saya untuk menyertai perbahasan Kementerian Kewangan hari ini.

Tuan Pengerusi, saya terus kepada Maksud B.10, Butiran 020500 — Kastam
Diraja Malaysia. Dari RM1,194,000,000 kepada RM1,187,000,000 pada tahun 2022 ini
menunjukkan kadar peruntukan yang berkurangan. Boleh saya tahu, kenapakah keadaan
ini berlaku? Sehingga ke hari ini, pihak Kastam tidak pernah gagal untuk berfungsi
sebagai pemungut cukai.

Semasa cukai GST diwujudkan, jumlah kutipan adalah sebanyak RM56 bilion
berjaya dikutip. Ketirisan dalam pengurusan semua kutipan cukai juga sangat kurang
berlaku. Semasa pelaksanaan SST juga, pihak Kastam berjaya mengutip sebanyak RM41
billion. Sebagai badan yang menjadi antara penyumbang utama pendapatan besar negara
maka wajarlah kiranya kementerian mengkaji semula kenaikan pangkat kepada
kakitangan yang layak.

Selain itu, saya merasakan pertambahan anggota di pelabuhan dan juga
sempadan perlu dilihat kerana mereka kekurangan anggota. Dengan pertambahan ini, ia
dapat mengekang aktiviti penyeludupan di pelabuhan dan sempadan. Secara tidak
langsung dapat meningkatkan kutipan cukai dengan lebih cekap.

Masih di butiran yang sama, kita juga mencadangkan supaya dinaik taraf Jabatan
Kastam Diraja Malaysia (JKDM) kepada Suruhanjaya Kastam Diraja Malaysia (SKDM).
Jabatan Kastam Diraja Malaysia yang merupakan pemungut cukai utama Kerajaan
Persekutuan selain LHDN adalah merupakan sebuah agensi kerajaan yang memberikan
komitmen yang tinggi kepada kerajaan dalam meningkatkan kutipan hasil kepada negara.

Kastam sentiasa memastikan kutipan hasil negara meningkat setiap tahun dan
melebihi sasaran ditetapbkan oleh Kementerian Kewangan Malaysia. Tugas dan fungsi
Jabatan Kastam sebagai agensi pemungut cukai serta penguatkuasaan dan pencegahan
penyeludupan adalah penting dalam membantu ekonomi negara dan sebagai wira
ekonomi negara.

Untuk itu, adalah wajar supaya Jabatan Kastam dinaik taraf kepada Suruhanjaya
Kastam Diraja Malaysia supaya Jabatan Kastam dapat melaksanakan peranan pemungut
cukai serta penguatkuasaan yang lebih berkesan dan efektif. Sekiranya diwujudkan
sebagai suruhanjaya maka banyak manfaat serta faedah yang dapat diperolehi oleh
warga Kastam terutamanya dari segi pembangunan kerjaya pegawai, kenaikan pangkat
serta pentadbiran sendiri. Seperti mana yang berlaku kepada Badan Pencegahan Rasuah
(BPR) yang dinaik taraf kepada Suruhanjaya Pencegahan Rasuah Malaysia (SPRM).

Terakhir, P.10, Butiran 90000 — Pejabat dan Rumah Kediaman Kastam.
Permohonan kuarters perlu melalui Bahagian Pengurusan Hartanah, Jabatan Perdana
Menteri. Pemohon perlu melalui satu proses yang lama dan terpaksa menunggu giliran
yang lama untuk mendapatkan permohonan ini. Jika adanya kuarters Jabatan Kastam
sendiri di Putrajaya akan lebih mudah pengurusan perumahan bagi kakitangan Kastam
yang bertugas di Putrajaya yang dianggarkan seramai lebih 3,000 orang kakitangan.

Jadi, saya kira eloklah diwujudkan kuarters Kastam seperti di Kelana Jaya agar
ia dapat membantu kakitangan Kastam yang memerlukan penempatan di setiap negeri
memandangkan Jabatan Kastam memiliki seramai 14,000 orang kakitangan di seluruh
Malaysia. Semoga warga Kastam dapat pencerahan insya-Allah selepas Yang Berhormat
Menteri menjawab. Sekian, terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Jerai. Sekarang saya jemput Yang Berhormat Jelutong. Lima minit.
