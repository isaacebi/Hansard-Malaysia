DR.24.11.2021 23

Tuan Yang di-Pertua: Terima kasih. Ada yang menyokong?

Timbalan Menteri Wilayah Persekutuan [Datuk Seri Jalaluddin bin Alias]:
Tuan Yang di-Pertua, saya mohon menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat, sekarang saya kemukakan masalah kepada Majlis untuk diputuskan.
Masalahnya ialah usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]

Tuan Yang di-Pertua: Saya ada sedikit sahaja pemakluman. Tadi, seperti yang
kita dengar usul kita sehingga pukul 6.30 petang sahaja. Kita ada tiga kementerian iaitu
Kementerian Kewangan, Kementerian Perusahaan, Perladangan dan Komoditi dan
Kementerian Pertanian dan Industri Makanan. Selalunya amalan saya, saya hendak
habiskan semua kementerian. Akan tetapi sayangnya petang ini saya terpaksa
menghadiri satu majlis. Jadi, saya tidak dapat hendak cover Timbalan Speaker. Jadi, kita
habiskan pukul 6.30. Dan kalau tidak habis, maka kementerian yang terakhir itu kita
sambung esok. Terima kasih semua. Ya, Yang Berhormat Bagan.

Tuan Lim Guan Eng [Bagan]: Tuan Yang di-Pertua, Point of Order 36(10). Di
mana ada kaitan dengan ucapan Ahli Parlimen yang kononnya tidak dibenarkan sekiranya
menyentuh tentang perkara-perkara yang berkaitan dengan Akta Hasutan. Dan juga
berkaitan dengan ucapan di mana perkataan-perkataan yang membangkitkan derhaka
kepada negeri ataupun perasaan melawan kuasa kerajaan.

Saya sebut peraturan mesyuarat ini, Tuan Yang di-Pertua, kerana Ahli Parlimen
Sepanggar semalam telah pun disiasat oleh pihak polis berkaitan dengan satu ucapan
yang beliau buat di dalam Parlimen. Dan sungguhpun dalam Parlimen tidak dibantah oleh
mana-mana pihak. Malah Tuan Yang di-Pertua pun tidak menghalang ucapannya. Akan
tetapi kami tidak faham mengapa hak dan keistimewaan Ahli-ahli Parlimen semasa
berucap di Parlimen sekarang telah diremehkan.

Malah boleh dianggap dihina dengan satu siasatan oleh polis yang boleh
dianggap sebagai menggertak atau intimidation ke atas Ahli Parlimen, khususnya
daripada pembangkang. Lebih-lebih lagi, Tuan Yang di-Pertua, di mana apa yang
diucapkan oleh Yang Berhormat Sepanggar bukanlah menyatakan secara terbuka untuk
memisahkan Sabah dari Malaysia. Akan tetapi hanya tentang apa yang berlaku dalam
Sabah.

Dan ini pun telah disuarakan oleh Ahli Parlimen Sabah daripada pihak kerajaan
iaitu daripada GRS. Akan tetapi kita tidak lihat ada tindakan yang sama yang diambil ke
atas mereka. Ini seakan-akan ada double standard dan merupakan satu intimidation ke
atas Ahli Parlimen pembangkang, tidak kira sama ada Pakatan Harapan ataupun daripada
WARISAN.

Malah, kita lihat pihak polis tidak mengambil sebarang tindakan apabila ada pihak,
individu dan organisasi secara terbuka meminta sekolah vernakular, sekolah Cina dan
Tamil ditutup sama sekali. Akan tetapi kita tidak lihat bahawa pihak polis mengambil
sebarang tindakan. Ini pula Ahli Parlimen ucap dalam Dewan yang mulia ini. Tidak
dihalang oleh Speaker dan tidak dihalang oleh mana-mana Ahli Parlimen dan dengan
nyata sekali, ketara sekali tidak menyatakan hendak pisahkan Sabah daripada
Persekutuan Malaysia tetapi pula diambil tindakan.

Kami daripada pihak pembangkang ingin membantah tindakan yang diambil oleh
polis kerana ini menjadikan polis bukti ala politik untuk menggertak dan juga mengancam
kebebasan dan juga peranan yang dimainkan oleh Ahli Parlimen Pembangkang. Saya
harap Tuan Yang di-Pertua boleh masukkan rulling. Kalau pihak polis tidak ambil tindakan,
kena rujuk dahulu kepada Speaker. Bila Speaker tidak menentang, mengapa ini menjadi
satu isu. Ini sangat tidak adil kepada Yang Berhormat dari Sepanggar dan juga kepada
semua Ahli Parlimen dalam Dewan yang mulia ini. Speaker harus menegakkan
keunggulan dan juga sovereignty of Parliament dengan izin. Sekian terima kasih.

Tuan Yang di-Pertua: Terima kasih.
