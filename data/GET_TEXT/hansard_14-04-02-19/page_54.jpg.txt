44 DR.24.11.2021

Tuan Pengerusi [Dato' Mohd Rashid Hasnon]: Terima kasih Yang Berhormat
Jelutong. Masa sudah tamat. Terima kasih Yang Berhormat Jelutong. Seterusnya, saya
ingin menjemput Yang Berhormat Pasir Salak.

2.42 ptg.

Dato’ Sri Haji Tajuddin bin Abdul Rahman [Pasir Salak]: Terima kasih Tuan
Pengerusi. Butiran 020200 — Cukai. Mengenai cukai. Tadi disebut cukai. Saya ingin
bertanya kepada kerajaan khususnya Yang Berhormat Menteri Kewangan. Bolehkah kita
kembalikan sistem percukaian ini daripada SST kepada GST? Kerajaan terdahulu telah
membuat kesilapan menukarkan sistem percukaian ini kepada SST menyebabkan kita
kerugian banyak hasil kerajaan. Elok kalau boleh diperkenalkan semula cukai GST ini
dengan segera dan kita boleh mengharapkan pertambahan hasil (revenue) kepada
kerajaan. Saya rasa ramai yang menyokong, pihak yang dahulunya tidak menyokong GST
pun sekarang ini dah menyesal, mereka dah sedar kesilapan mereka itu.

Lagi satu Tuan Pengerusi, saya merujuk kepada Butiran 030000 — Strategi
Pelaburan. Khususnya mengenai dengan pelaburan kerajaan dalam syarikat-syarikat
milik kerajaan ataupun syarikat yang berkaitan dengan kerajaan atau GLC iaitu saya ingin
bertanya kepada Yang Berhormat Menteri, berapa banyak sumbangan daripada syarikat-
syarikat ini kepada usaha untuk membantu membangunkan usahawan syarikat-syarikat
bumiputera. Ini kerana kita tahu syarikat-syarikat GLC ini adalah terdiri daripada syarikat
gergasi yang mempunyai sumber kewangan yang begitu besar sekali. Beratusan bilion
dan mereka ini boleh membantu syarikat bumiputera. Sama ada yang tersenarai atau tidak
tersenarai. Kalau sekiranya dapat dibantu syarikat-syarikat yang berpotensi, saya percaya
syarikat-syarikat yang sederhana ini pun boleh menjadi satu syarikat yang besar pada
suatu masa akan datang.

Sebelum ini, saya rasa pada zaman pemerintahan Kerajaan Barisan Nasional
dahulu pihak kerajaan masih itu telah mengetengahkan satu dasar iaitu supaya syarikat-
syarikat GLC ini membantu_ syarikat-syarikat bumiputera, menjadi payung kepada
syarikat-syarikat bumiputera. Akan tetapi, malangnya sampai ke hari ini kita tidak
mendengar dan tidak mendapat laporan yang terperinci. Kita ingin tahu pelaporan
terperinci tentang apa yang telah mereka lakukan dan kejayaan yang telah dicapai dalam
usaha ini. Selain daripada itu, diminta janganlah syarikat-syarikat GLC ini, pelaburan-
pelaburan kerajaan ini berlawanan atau pun bersaing dengan syarikat-syarikat
bumiputera. Janganlah bersaing. Ini kerana keupayaan syarikat bumiputera masih lagi
rendah dan sepatutnya dibantu, bukan untuk disaingi.

Satu lagi saya ingin membangkitkan ialah Tuan Pengerusi mengenai dengan
EPF(KWSP). KWSP ini juga adalah sumber kewangan yang besar kepada apa juga
perniagaan. Pada hari ini, yang saya dapati, mengikut pengamatan saya, sumber
kewangan yang besar ini tidak dimanfaatkan untuk membantu_ syarikat-syarikat
bumiputera, usahawan-usahawan bumiputera. Usahawan  bumiputera, syarikat
bumiputera ini dipandang lekeh. Tidak— they do not deserved the support. Dia tidak patut
diberi bantuan. Ini kerana kalau ditolong pun tidak menguntungkan. Mungkin akan
menyusahkan KWSP sebagai pelabur, sebagai partner, shareholders dalam apa-apa juga
perniagaan. Akan tetapi, sebaliknya banyak syarikat-syarikat bukan bumiputera yang
mendapat sokongan daripada EPF ini KWSP ini bukan sahaja dengan modal yang kecil
tetapi beratus juta dan bilion. Saya ambil contoh... [Disampuk]

Tuan Lim Lip Eng [Kepong]: Yang Berhormat Pasir Salak. Yang Berhormat
Menteri Pembangunan Usahawan minggu depanlah. Bukan sekarang.

Dato’ Sri Haji Tajuddin bin Abdul Rahman [Pasir Salak]: Saya ambil contoh.
Tunggu. Saya ambil contoh umpamanya projek Battersea di London iaitu yang diasaskan
oleh Eco World yang mana EPF melabur sekian berapa percent menyebabkan Eco World
dengan mudah dengan kekuatan itu, mendapat sokongan daripada kerajaan dan juga
sumber-sumber kewangan daripada swasta. Jadi, saya tahu juga EPF juga digunakan
untuk membantu YTL dalam banyak projek. Jadi, saya ingin mengingatkan EPF, EPF ada
peranan. Ada kemampuan, bantulah syarikat-syarikat bumiputera ini supaya mereka juga
boleh membangun maju sebagai syarikat-syarikat yang lain. Sekian terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Pasir Salak. Seterusnya, saya menjemput Yang Berhormat Tumpat.
