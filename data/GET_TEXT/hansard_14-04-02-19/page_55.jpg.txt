DR.24.11.2021 45

2.48 ptg.

Dato’ Haji Che Abdullah bin Mat Nawi [Tumpat]: Terima kasih Tuan Pengerusi.
Saya ingin menyentuh B.10 Perbendaharaan Butiran 020100 — Fiskal dan Ekonomi. Kita
sedia maklum mengenai situasi fiskal negara yang semakin terhimpit disebabkan oleh
dasar pengembangan fiskal yang dilaksanakan oleh kerajaan dalam Belanjawan 2021 dan
Belanjawan 2022. Lebihan akaun semasa daripada hasil yang digunakan untuk
perbelanjaan mengurus semakin menipis. Sekali gus memerlukan kepada langkah jangka
panjang kementerian untuk menanganinya. Dalam perkara ini, saya ingin bertanya,
apakah strategi hasil jangka sederhana atau medium term revenue strategy bagi
menyediakan perancangan strategik bagi memperkukuhkan fiskal negara supaya lebih
berdaya saing untuk berdepan dengan ketidaktentuan ekonomi global ketika ini.

Selain daripada itu, saya juga ingin mengetahui perancangan kementerian secara
terperinci bagi terus mengekalkan disiplin fiskal secara pentadbirannya. Antaranya
mengawal pembayaran khidmat hutang supaya tidak melebihi 15 peratus daripada
perbelanjaan mengurus serta menurunkan kadar defisit fiskal kepada KDNK yang
diunjurkan kepada tiga peratus menjelang 2025. Jadi, apa yang dirangka oleh
kementerian bagi menstrukturkan semula pengamalan pentadbiran fiskal yang lebih
berdisiplin untuk beberapa tahun yang mendatang ini?

01450

Seterusnya, Butiran 020200 — Cukai. Dalam butiran ini saya ingin menyentuh
mengenai beberapa Program Khas Pengakuan Sukarela Jabatan Kastam Diraja Malaysia
seperti yang diumumkan dalam pembentangan Belanjawan 2022. Inisiatif ini merupakan
suatu yang sangat baik kerana ia dapat membantu kerajaan mengatasi ketirisan kutipan
cukai dan menambahkan hasil negara dengan mengurangkan jurang cukai ataupun tax
gap ini.

Dalam perkara ini saya ingin bertanya, apakah pihak kementerian bercadang
untuk menyediakan satu prosedur yang formal terhadap pengecualian penalti dan
pendedahan kesilapan pencukaian melalui program khas yang di rancang kementerian?
Ketiadaan satu standard prosedur bagi Program Pengakuan Sukarela ketika_ ini
dibimbangkan tidak akan dapat menarik lebih banyak perniagaan untuk menyertainya.

Saya juga ingin tahu, berapa nilai sasaran serta pelan masa pelaksanaan program
ini dalam menambah hasil pendapatan negara?

Seterusnya, Butiran 020300 — Belanjawan Negara. Di bawah butiran ini, saya
ingin mendapatkan jawapan kementerian terhadap Laporan Ketua Audit Negara 2020
bagi penyata kewangan pengauditan serta pematuhan kementerian, dan jabatan,
Persekutuan yang menunjukkan berlakunya pembayaran tidak teratur. Kerugian wang
awam serta pembaziran yang mencecah RM620 juta.

Saya ingin tahu, apakah langkah kerajaan bagi menutup ruang-ruang
kelompangan yang ada berdasarkan Laporan Ketua Audit Negara ini? Selain itu, saya
juga meneliti rancangan kementerian untuk menubuhkan sebuah Jawatankuasa
Pemantauan Bajet 2022 bagi meningkatkan tahap penyampaian dasar dan polisi kerajaan
seperti yang dirangka.

Soalan saya, apakah mekanisme pemantauan ini dirancang serta siapakah yang
akan menganggotai jawatankuasa berkenaan? Saya juga berharap agar penglibatan
golongan pakar, ahli akademik dan golongan tidak berkepentingan dilibatkan dalam
jawatankuasa ini supaya ia benar-benar berperanan seperti mana yang diharapkan.

Seterusnya Tuan Pengerusi, saya tadi semasa ucapan Yang Berhormat Bagan.
Saya harap Yang Berhormat Bagan ada ya dalam Dewan ini. Saya cuba untuk mencelah
apabila Yang Berhormat Bagan dengan begitu confident cuba menyeru supaya jangan
kita mainkan sentimen-sentimen perkauman dan ekstremisme untuk tujuan pilihan raya.

Tuan Pengerusi yang mempengerusikan Majlis pada masa itu cuba bertanyakan
tentang butiran. Oleh sebab keseluruhan ucapan daripada Yang Berhormat Bagan itu,
walaupun disebut jangan main politik, jangan main ekstremisme dan sebagainya tetapi
keseluruhan ucapan itu tidak merujuk kepada butiran, bahkan penuh dengan ucapan yang
