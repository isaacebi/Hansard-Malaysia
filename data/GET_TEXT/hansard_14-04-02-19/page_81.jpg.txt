DR.24.11.2021 71

4.13 ptg.

Dato’ Ngeh Koo Ham [Beruas]: Terima kasih Tuan Pengerusi. Saya hanya
membawa satu perkara di bawah Kementerian Perusahaan, Perladangan dan Komoditi
iaitu Butiran 020100 — Kemajuan Industri Komoditi.

Tuan Pengerusi, saya amat kecewa kerajaan hanya menggunakan RM9.1 juta
untuk kemajuan industri komoditi bagi tahun 2021 dan dianggarkan hendak belanja
RM14.6 juta untuk kemajuan industri ini.

Tuan Pengerusi, kita tahu, atau ramai tidak tahu, bahawa industri kelapa sawit
yang begitu penting kepada negara kita, industri ini sekarang di hujung tanduk.
Sungguhpun harganya melambung tinggi tetapi kemungkinan besar industri ini akan
lumpuh dan lenyap daripada negara ini dan menyebabkan ada kesan ke atas pendapatan
berjuta-juta rakyat negara kita.

Tuan Pengerusi, kita tahu bahawa kos pekerja sudah naik melambung tinggi
kerana tidak cukup pekerja. Daripada satu laporan, 70 peratus daripada pekerja di ladang
kelapa sawit kita ini adalah pekerja asing. Juga, harga baja telah naik mendadak. Negara
kita ini juga telah pun mengenakan berlapis-lapis cukai ke atas industri sawit ini termasuk
levi pekerja asing, levi untuk penyelidikan, windfall tax, cukai eksport dan juga corporate
tax yang pada satu masa, saya mencantumkannya, lebih kurang bersamaan dengan
corporate tax 60 peratus.

Hari ini kita boleh menikmati harga tinggi adalah semata-mata kerana polisi
Indonesia untuk tidak lagi menggalakkan eksport CPO ke negara lain dan telah
mengenakan cukai eksportnya sehingga USD200 untuk November 2021 dan eksport levi
sebanyak USD175. Jadi, kesemuanya USD375 yang bersamaan dengan RM1,575.

Bayangkan kalau satu hari Indonesia tidak lagi mengenakan eksport yang tinggi
dan pekerja-pekerja mereka tidak lagi datang ke Malaysia dan kalau harga turun
mendadak seperti harga tiga tahun yang lepas, lebih kurang RM1,800 sampai RM2,000
satu metrik tan CPO, kalau berbanding dengan sekarang ini lebih kurang RM5,400 satu
metrik tan CPO, bayangkan. la akan lumpuh dan tidak lagi mendatangkan keuntungan
kepada negara kita. Ini berlaku kepada bijih timah di Malaysia dan satu generasi mereka
yang bergantung pada bijih timah menjadi miskin.

Jadi, harapan saya ialah kerajaan mesti sekurang-kurangnya daripada lebih
kurang RM12 bilion cukai yang diterima daripada industri ini, sekurang-kurangnya RM100
juta mesti digunakan untuk research and development (R&D). Saya hanya bayangkan
satu cara sahaja untuk kita mengatasi masalah tenaga buruh yang sangat runcing ini iaitu
kita mesti adakan satu teknologi, dengan izin, artificial intelligence yang canggih, yang
pintar seperti manusia yang boleh terbang, kemudian memancarkan satu sinaran ke atas
buah-buahan dan tahu buah-buahan itu sudah masak atau tidak dan juga tahu mana
tangkainya, kemudian menggunakan laser untuk memotong buah ini. Nampaknya macam
science fiction tetapi, Tuan Pengerusi, teknologi ini sudah ada dalam bidang perubatan.

Harapan saya, dengan jumlah wang yang cukup yang kita laburkan, kita boleh
ada teknologi sedemikian untuk mengatasi masalah ini. Kalau ini lebih murah, kita labur
setiap tahun RM100 juta, daripada seluruh industri ini lumpuh yang mana kita boleh dapat
sampai RM12 bilion cukai setahun. Itu sahaja harapan saya iaitu dinaikkan jumlah untuk
R&D ini. Terima kasih.

Tuan Pengerusi: Terima kasih Yang Berhormat Beruas. Yang Berhormat
Kemaman, silakan.

4.19 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Terima kasih Tuan Pengerusi memberi peluang
kepada saya untuk sama-sama mengambil bahagian dalam perbahasan peringkat
Jawatankuasa.

Saya teruskan kepada Butiran 030300 — Menangani Kempen Anti Minyak Sawit.
Industri minyak sawit memainkan peranan penting dalam sektor ekonomi negara.
