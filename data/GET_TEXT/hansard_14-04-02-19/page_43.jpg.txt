DR.24.11.2021 33

kepada syarikat penerbangan negara kita, MAS yang terjejas ataupun mengekalkan
keputusan seperti mana yang dinyatakan oleh Yang Berhormat Menteri pada tahun 2020?

Saya berpandangan bahawa amatlah penting bagi kita menyelamatkan industri
penerbangan terutama sekali syarikat kepunyaan negara yang menjadi ikon dan
kesayangan kita semua untuk diberikan bantuan dalam bentuk suntikan modal oleh
kerajaan dalam masa yang amat memerlukan ini.

Saya juga ingin diberikan penjelasan lebih lanjut lagi berkenaan dengan apa yang
disebut tentang Perbendaharaan Malaysia Sabah tadi ini. Adakah peruntukan ini hanya
untuk membayar gaji ataupun peruntukan untuk pembangunan ataupun peruntukan untuk
memberikan bantuan kepada rakyat. Adakah ini mencukupi setakat ini ataupun ini boleh
ditambah baik lagi, ditambah lagi bilangannya untuk negeri Sabah yang kita tahu adalah
negeri yang amat memerlukan.

Kalau berbanding dengan Pulau Pinang yang tidak termasuk dalam golongan
negeri yang miskin tetapi disebutkan Sabah ini dan Sarawak ialah negeri yang miskin.
Jadi keperluan untuk Sabah dan Sarawak itu tentulah lebih tinggi lagi dan saya amat
berharap supaya butiran ini, peruntukannya dapat ditambah lagi bagi memastikan usaha
untuk membasmi kemiskinan itu dapat dilaksanakan dengan sebaiknya dan memberi
manfaat kepada rakyat di negeri Sabah. Terima kasih, Tuan Pengerusi.

Tuan Pengerusi: Terima kasih, Yang Berhormat Beaufort. Yang Berhormat Kota
Kinabalu, silakan.

12.17 tgh.

Tuan Chan Foong Hin [Kota Kinabalu]: Terima kasih. Saya ingin merujuk
kepada satu perkara sahaja iaitu Butiran 021100 — Bayaran Pemansuhan Duti Import dan
Eksais atas Barangan Petroleum kepada Negeri Sabah dan Sarawak yang berjumlah
RM240 juta. Erti kata Sabah dan Sarawak masing-masing akan menerima jumlah RM120
juta sahaja pada tahun 2022.

Saya hendak cerita sedikit untuk sejarah di belakang jumlah RM120 juta ini.
Jumlah ini merupakan jumlah yang tidak pernah berubah semenjak tahun 1999, iaitu
sudah lebih daripada 20 tahun. Selaras dengan Jadual Kesepuluh, Bahagian Kelima, item
nombor satu dalam Perlembagaan Malaysia, Sabah dan Sarawak adalah dibenarkan
melevikan duti import dan duti eksais ke atas keluaran petroleum sebagai sumber
tambahan hasil yang diserahhakkan kepada negeri Sabah dan Sarawak.

Namun demikian pada tahun 1999, Kerajaan Persekutuan pada masa tersebut
telah memperkenalkan pindaan terhadap Akta Cukai Jualan 1972 Persekutuan (Pindaan)
1999 yang mana keseluruhan Malaysia termasuk Sabah dan Sarawak adalah tidak akan
mengenakan duti import dan cukai eksais bagi apa-apa barangan.

Sebab utama yang diberikan ialah untuk memenuhi keperluan Kawasan
Perdagangan Bebas ASEAN (ASEAN Free Trade Area - AFTA) kononnya bagi memenuhi
komitmen Malaysia mengenai perjanjian kawasan perdagangan bebas ASEAN di bawah
Skim Common Effective Preferential Tariff.

Yang Berhormat Timbalan Menteri Kewangan pada masa itu, Dr. Haji Shafie bin
Haji Mohd Salleh mendakwa bahawa bagi memenuhi keperluan AFTA di bawah Skim
Common Effective Preferential Tariff ini, Malaysia mesti menghapuskan skim duti import
dan cukai duti termasuk yang dikenakan oleh Sabah dan Sarawak pada masa tersebut.
Sebagai pampasannya atau penggantinya, Malaysia akan memperkenalkan regim cukai
khusus supaya tidak akan kehilangan hasil daripada duti import dan duti eksais ke atas
produk petroleum kepada kerajaan.

Persoalannya, adakah pendapatan Sabah dan Sarawak yang termaktub dalam
Perlembagaan Malaysia juga dihapuskan? Jawapannya, tidak dan ini jelas apabila Jadual
Kesepuluh, Bahagian Kelima, item nombor satu dalam Perlembagaan Malaysia tidak
dipinda atau dihapuskan. Dalam apa jua keadaan pun, Sabah dan Sarawak tidak
sepatutnya kehilangan pendapatan daripada sumber duit import dan duti eksais. Kerajaan
Persekutuan seharusnya jujur dan ikhlas dan prihatin terhadap perkara ini dan
mengubahsuaikan jumlah RM120 juta ini yang tidak pernah disemak atau berubah atau
dinaikkan semenjak tahun 1999 iaitu sudah melebihi 20 tahun.
