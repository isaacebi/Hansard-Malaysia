DR.24.11.2021 79

Sebelum ini, peruntukan IPG ditingkatkan sekali ganda kepada RM300 juta
adalah bertujuan menstabilkan pendapatan para pekebun kecil. Bagi tahun 2022,
peruntukan IPG akan dikurangkan kepada RM180 juta, pemotongan sebanyak RM120
juta berbanding peruntukan tahun 2021 iaitu RM300 juta. Realiti hari ini, pendapatan
pekebun kecil masih belum stabil dan jauh ketinggalan daripada had pendapatan garis
kemiskinan negara iaitu RM2,208 sebulan.

Soalan saya, apakah rasionalnya kementerian memotong peruntukan IPG
sebanyak 40 peratus? Apakah peruntukan sebanyak RM180 juta ini memadai dan
mencukupi sepanjang tahun 2022? Apakah jaminan kementerian mengenai isu kelewatan
pembayaran tuntutan IPG yang pernah berlaku sebelum ini dan tidak akan berulang untuk
tahun hadapan?

Secara peribadinya, saya amat merasa dukacita dengan pemotongan ini kerana
peruntukan tersebut sepatutnya dinaikkan ke paras harga pengaktifan boleh ditingkatkan.
Semasa pembahasan Rang Undang-undang Rancangan Malaysia Ke-12 dan peringkat
dasar, saya juga telah mencadangkan agar paras harga pengaktifan IPG ditingkatkan
kepada RM3.50 sekilo.

Justeru itu, saya ingin mendapatkan penjelasan secara terperinci. Apakah
kekangan sebenarnya kementerian untuk melaksanakan cadangan tersebut? Sedangkan
cadangan tersebut wajar dilaksanakan bagi membantu para pekebun kecil berhadapan
dengan ketidakstabilan harga komoditi getah.

Butiran 020100 — Kemajuan Industri Komoditi. Pembekuan pengambilan pekerja
asing sebelum ini telah meletakkan sektor peladang di tahap kritikal dan mengakibatkan
kerugian mencecah RM10 bilion. Syukur a/hamdulillah kemasukan seramai 32 ribu orang
tenaga buruh asing ke sektor perladangan yang dijangka bermula hujung bulan ini
memberi sedikit kelegaan.

Persoalannya, sampai bilakah sektor perladangan negara perlu berterusan
kepada tenaga buruh asing? Langkah tersebut adalah bersifat sementara dan tidak
mampan dalam memajukan sektor industri komoditi negara secara holistik. Soalan saya,
apakah usaha-usaha yang telah dibuat dan sedang dirangka oleh kementerian untuk
menaikkan minat warga tempatan menyertai sektor perladangan?

Pada hemat saya, sudah tiba masanya sektor perladangan negara dipelopori oleh
warga tempatan dan bukan lagi mengharapkan tenaga asing dari negara luar.
Kementerian seharusnya menggunakan peruntukan ini untuk mewujudkan insentif khas
kepada warga tempatan yang terlibat dalam sektor perladangan.

Saya mencadangkan agar kementerian memperkenalkan elaun sara hidup
sebanyak RM300 sebulan untuk tempoh dua tahun kepada warga tempatan. Perkara ini
perlu dipertimbangkan kerana sektor perladangan memerlukan tenaga kerja yang
mencukupi bagi memastikan pengeluaran hasil yang lumayan.

Butiran 030300 — Menangani Kempen Anti Minyak Sawit. Terlebih dahulu, saya
ingin mengucapkan terima kasih kepada kementerian yang cukup komited dalam
menangani Kempen Anti Minyak Sawit. Isu ini sememangnya tidak boleh dipandang
remeh kerana Kesatuan Eropah (EU) merupakan pasaran kedua terbesar minyak sawit
negara selepas China. Kempen yang sudah berlarutan selama 30 tahun sememangnya
perlu, memberi kesan negatif terhadap pengeluaran dan perdagangan komoditi tersebut.

Soalan saya, apakah strategi kementerian untuk memberi naratif baru yang lebih
berkesan bagi memerangi Kempen Anti Minyak Sawit secara holistik? Berdasarkan
statistik Jabatan Perangkaan Malaysia, jumlah eksport minyak sawit mencatatkan
penurunan sebanyak 1.04 juta tan ataupun 10.2 peratus bagi tempoh Januari 2021 hingga
Ogos 2021 berbanding tempoh yang sama pada tahun 2020.

Soalan saya, apakah pelan intervensi kementerian, sekiranya jumlah eksport
sawit ke pasaran EU terus mencatatkan penurunan? Apakah perancangan kementerian
untuk memastikan harga terus mampan dan tidak berlaku lambakan yang berpunca
daripada kempen tersebut menerusi peruntukan sebanyak RM20 juta bagi menangani
perkara ini pada tahun 2022? Saya ingin mengetahui, apakah usaha yang dilakukan?
Adakah peruntukan tersebut mencukupi untuk mengatasi Kempen Anti Minyak Sawit yang
tidak ada penghujungnya?
