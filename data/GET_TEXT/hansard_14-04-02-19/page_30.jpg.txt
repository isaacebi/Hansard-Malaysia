20 DR.24.11.2021

Tuan Yang di-Pertua, jawapan yang pendek tetapi soalan tanya itu A,B,C,D maka
yang tertinggal itu kalau ada, saya akan berikan secara bertulis. Boleh Yang Berhormat
Ledang? Terima kasih.

Timbalan Yang di-Pertua [Dato’ Mohd Rashid Hasnon]: Baik.
Tuan Syed Ibrahim bin Syed Noh [Ledang]: Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua, saya jemput Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua dan terima kasih yang Timbalan Menteri di atas jawapan yang agak detail itu tadi.
Tuan Yang di-Pertua, sebagaimana yang dimaklumkan oleh Yang Berhormat Menteri
sendiri di Dewan yang mulia ini bahawa Kelantan secara amnya dan Tumpat secara
khususnya, mempunyai banyak destinasi pelancongan yang sangat berpotensi untuk
dimajukan.

Jadi, soalan saya berdasarkan peruntukan ataupun bajet Kementerian
Pelancongan pada tahun hadapan, kalau tidak silap saya dalam RM1.14 bilion itu. Berapa
banyakkah yang boleh dan akan disalurkan ke Kelantan dan khususnya ke Tumpat dan
kalau tidak ada data pun, mungkin boleh beri saya secara yang bertulis untuk tindakan
saya seterusnya. Insya-Allah.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tumpat. Dipersilakan Timbalan Menteri. Satu minit.

Datuk Seri Dr. Santhara: Terima kasih rakan seperjuangan saya, Ahli Parlimen
Tumpat yang saya hormati. Seperti yang saya katakan kepada Yang Berhormat Ledang,
maka peruntukan dan juga sebagainya kita akan melalui satu proses seperti yang saya
telah terangkan. Contohnya kalau di- Yang Berhormat Tumpat, kalau di Tumpat itu
mempunyai keperluan untuk kita membaik pulih dan juga sebagainya, diminta untuk
berhubung dengan Exco Kerajaan Negeri dan juga pejabat MOTAC di Kelantan, mereka
akan mengenal pasti projek. Apakah keperluan yang perlu dibaik pulih atau memelihara
dan mereka akan membuat permohonan. Maka berapakah bajet itu, bergantung kepada
keperluan projek tersebut. Terima kasih.

Datuk Haji Hasanuddin bin Mohd Yunus [Hulu Langat]: Tambahan ketiga.

[Tuan Yang di-Pertua mempengerusikan Mesyuarat]

Tuan Yang di-Pertua: Saya hendak buat lagi satu soalan. Maaf Yang Berhormat,
soalan akhir saya hendak jemput Yang Berhormat Dato' Seri Haji Idris bin Jusoh.
Dipersilakan.

11. Dato’ Seri Haji Idris bin Jusoh [Besut] minta Menteri Pengajian Tinggi
menyatakan apakah usaha kementerian dalam memantapkan lagi program-program
kebolehpasaran graduan di universiti awam (UA), terutamanya mengenai Program 2u2i
yang telah diperkenalkan sejak tahun 2015.

Menteri Pengajian Tinggi [Datuk Seri Dr. Noraini binti Ahmad]: Terima kasih
Yang Berhormat Besut dan terima kasih saya ucapkan kepada Tuan Yang di-Pertua.
Kementerian Pengajian Tinggi dari semasa ke semasa sentiasa berusaha memantapkan
program-program kebolehpasaran graduan semua di universiti awam. Terdapat dua
strategi utama yang ditekankan iaitu pemantapan program reskilling dan upskilling serta
pemerkasaan agenda kebolehpasaran graduan.

Di bawah strategi pertama, Kementerian Pengajian Tinggi giat melaksanakan
langkah-langkah yang berikut bagi meningkatkan kebolehpasaran graduan.

(i) melaksanakan program latihan berbentuk reskilling dan upskilling
khusus untuk graduan IPT bagi tahun 2019, 2020 dan 2021 yang
masih belum bekerja;
