78 DR.24.11.2021

jangka pendek kerajaan bagi mengurangkan kebergantungan tenaga kerja asing dan
menarik lebih ramai belia menyertai sektor ini? Selain itu, apakah inisiatif kerajaan bagi
menarik lebih ramai penggiat industri komoditi untuk bersama-sama melabur bagi
memastikan penggunaan teknologi dalam bidang ini dapat digunakan secara meluas.

01650

Seterusnya, saya ingin memohon pembinaan satu lagi kilang sawit di Parlimen
Setiu. Hal ini kerana kilang sawit yang sedia ada tidak mencukupi serta membebankan
pekebun sawit untuk menghantar hasil tuaian mereka, terutama ketika tiba musim buah
sawit yang banyak.

Tuan Pengerusi, isu seterusnya berkait dengan persaingan yang wujud antara
RISDA dengan pemegang Permit Autoriti Transaksi-Getah (PAT-G). Saya mendapat
aduan di mana terdapat pekebun kecil terpaksa menjual hasil kepada RISDA sahaja
sekiranya ingin mendapat bantuan baja daripada RISDA, sedangkan bantuan tersebut
sepatutnya disalurkan kepada semua pekebun kecil tanpa meletakkan syarat hasil jualan
hanya diberikan kepada RISDA.

Perkara ini menyebabkan pemegang lesen tidak mendapat apa-apa hasil, sekali
gus kebanyakan daripada mereka memilih untuk tidak menyambung lesen tersebut. Oleh
itu, apakah tindakan pihak kementerian bagi menyelesaikan isu tersebut?

Tuan Pengerusi, seterusnya merujuk kepada perkara Butiran 020500 — Lembaga
Lada Malaysia (MPB). Malaysia merupakan negara pengeluar lada lima terbesar di dunia
selepas Vietnam, Brazil, Indonesia dan India serta 98 peratus tanaman lada di negara ini
ditanam di Sarawak.

Walau bagaimanapun, negara kita masih lagi bergantung kepada import lada
daripada negara-negara luar seperti Vietnam. Lebih-lebih lagi pengeluaran lada negara
pada tahun ini merosot kepada 30 ribu tan metrik berbanding 35,539 tan metrik pada tahun
lepas disebabkan oleh pelbagai faktor, termasuk cuaca yang tidak menentu dan pandemik
COVID-19.

Oleh itu, industri ini memerlukan pengeluaran secara besar-besaran dengan
membuka lebih banyak ladang penanaman yang berskala besar. Usaha ini memerlukan
pelabur besar dari negara luar sepertimana yang dilakukan oleh Vietnam, membawa
masuk pelabur dari India untuk menanam lada. Justeru, apa langkah kerajaan dalam
menarik lebih ramai pelabur dari luar negara, khususnya untuk memajukan lagi industri
tersebut?

Butiran seterusnya, Butiran 030700 — Penyelenggaraan dan Pembaikan. Tuan
Pengerusi, merujuk pada butiran di atas, mohon penjelasan pihak kementerian. Apa
bentuk penyelenggaraan dan pembaikan yang akan dijalankan, melibatkan pertambahan
peruntukan daripada tiada peruntukan pada tahun lepas kepada RM15 juta bagi tahun
2022?

Akhir sekali, Butiran 020200 — Lembaga Kenaf dan Tembakau Negara (LKTN).
Saya hendak tanya, sejauh manakah tanaman kenaf dapat menggantikan tembakau
sebagai sumber pendapatan petani?

Berapakah keluasan tanaman tembakau yang telah diganti dengan kenaf? Di
Setiu ada kilang kenaf yang telah dibina. Sejauh manakah kilang kenaf tersebut telah
dapat mewujudkan peluang pekerjaan kepada belia-belia tempatan? Sekian, Tuan
Pengerusi.

Tuan Pengerusi: Terima kasih Yang Berhormat Setiu. Dipersilakan Yang
Berhormat Jempol.

4.53 ptg.

Dato’ Haji Salim Sharif [Jempol]: Bismillahi Rahmani Rahim. Assalamualaikum
warahmatullahi wabarakatuh. Salam Keluarga Malaysia. Terima kasih Tuan Pengerusi
kerana mengizinkan saya untuk mengambil bahagian pada hari ini di dalam Rang Undang-
undang Perbekalan 2022, peringkat Jawatankuasa, Kementerian Perusahaan
Perladangan dan Komuniti. Butiran 030500 — Insentif Pengeluaran Getah (IPG).
