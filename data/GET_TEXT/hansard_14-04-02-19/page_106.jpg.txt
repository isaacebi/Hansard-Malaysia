96 DR.24.11.2021

Keempat, selain daripada elaun, apakah langkah yang diambil oleh kementerian
bagi menambah pendapatan nelayan di Papar? Sebagai contoh, ternakan ikan dalam
sangkar, produk hiliran dan sebagainya.

Kelima, apakah strategi kementerian bagi mengeluarkan nelayan daripada
kancah kemiskinan?

Maksud B.21, Butiran 020700 — Lembaga Kemajuan Ikan Malaysia dan Maksud
P.21, Butiran 00500 dan Butiran 40005. Pengurusan diperuntukkan RM106 juta,
manakala peruntukan pembangunan masing-masing berjumlah RM40 juta dan RM30 juta.
Jumlah ini meningkat berbanding tahun lalu.

Saya ingin tahu, mengapa peruntukan pembangunan untuk LKIM ada dua
butiran? Adakah kerana dua projek yang berlainan? Mengapa butiran tidak disatukan
sahaja? Kedua, saya ingin tahu peranan LKIM dalam mengusahakan kemajuan ekonomi
para nelayan khususnya di Daerah Papar. Berapakah jumlah nelayan yang telah
menceburi bidang perniagaan dalam tempoh lima tahun ini dan jenis perniagaan apakah
yang mereka telah usahakan?

Seperti yang pernah saya utarakan, bahawa LKIM juga pernah mengendalikan
pembuatan dan pembinaan membaik pulih rumah-rumah nelayan yang telah rosak.
Berapakah peruntukan yang telah diagihkan untuk tujuan ini di seluruh Sabah?

LKIM boleh memberi bantuan pukat, bot, jaket keselamatan dan apa-apa yang
diperlukan oleh nelayan. Yang penting, berilah LKIM peruntukan yang mencukupi. Saya
juga menyarankan kepada pegawai-pegawai LKIM supaya terus turun padang
menyantuni nelayan-nelayan ini. Pegawai-pegawai ini harus kita adakan KPI tersendiri
yang harus diadili oleh nelayan-nelayan yang berkenaan.

Dengan peruntukan yang ada untuk mempermudahkan nelayan-nelayan pantai,
saya merayu kepada kementerian untuk membina semula, membaik pulih jeti-jeti yang
telah rosak akibat banjir. Saya juga berpendapat bahawa perkampungan nelayan di
Daerah Papar terutamanya Kampung Kuala dan Kuala Dalam harus dijadikan
perkampungan contoh, di mana jalan-jalan kampung, perparitan, bekalan air, elektrik
harus diperbaiki dengan sempurna. Ramai di antara mereka ini yang suka bersukan,
beriadah. Jadi, apa salahnya kita baik pulih semua padang dan juga gelanggang-
gelanggang takraw, bola tampar dan sebagainya.

Maksud B.21, Butiran 040400 — Subsidi Harga Padi. Tahun 2020 diperuntukkan
sebanyak RM620 juta, tahun 2021 menurun kepada RM570 juta dan tahun ini kekal pada
RM570 juta. Adakah kementerian bercadang memberikan subsidi benih padi yang
diterima oleh pengilang kepada petani untuk menyelesaikan masalah harga benih padi
ini? Ini kerana petani terpaksa membeli benih padi pada harga yang mahal apabila kilang
dan juga peruncit menjual benih pada harga melebihi RM35 iaitu sekitar RM40 hingga
RM50 bagi satu beg seberat 20 kilogram.

Petani juga berhadapan dengan kenaikan kos import pertanian yang melampau
kemampuan mereka iaitu kos baja, kos racun rumpai dan kemungkinan besar
perkhidmatan mesin padi dan traktor. Sebagai contoh, harga racun rumpai yang
dahulunya RM40 sebotol kini naik melambung hingga RM80 sebotol sekali gus
menyebabkan petani menanggung kenaikan kos tinggi sehingga 80 peratus.

Apakah langkah-langkah yang harus difikirkan oleh kerajaan dalam membantu
petani mendapat keuntungan daripada permulaan proses penanaman_hinggalah
pengilangan? Kita lihat banyak yang mengaut untung adalah orang-orang yang terlibat
dari proses ini tetapi bukan petani. Ramai yang tidak dapat untung yang sepatutnya. Jadi,
saya memohon kepada kerajaan untuk melakukan yang terbaik.

Tuan Pengerusi [Dato' Mohd Rashid Hasnon]: Masa sudah habis, Yang
Berhormat Papar.

Tuan Haji Ahmad bin Hassan [Papar]: Yang terakhir, saya menyarankan
kerajaan untuk menyediakan jentera-jentera keperluan untuk membajak, menanam dan
menuai padi yang cukup. Kerajaan mesti mengelakkan pembaziran sewaktu menuai
kerana jentera yang tidak cukup untuk menangani keperluan petani.

Sekian, terima kasih. Papar mengundur diri.
