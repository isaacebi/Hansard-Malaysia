DR.24.11.2021 93

meningkatkan pengeluaran hasil padi, memajukan industri padi dan beras negara serta
memperbaiki kedudukan sosioekonomi pesawah padi seluruh negara yang
kebanyakannya kini termasuk dalam golongan B40.

Seterusnya saya ingin menyentuh Butiran 020200 — Pengairan dan Saliran
Pertanian, yang mendapat peruntukan sebanyak RM11.3 juta tahun 2022 dan RM11.2
juta tahun 2021. Antaranya bagi tujuan memastikan program pertanian yang dirancang
oleh kementerian mengikut jadual.

Sehubungan ini, saya ingin membangkitkan saliran pertanian dan palong-palong
sawah di kawasan Parlimen Sabak Bernam dan Sungai Besar yang kebanyakannya telah
lama sudah rosak yang menyebabkan tanaman padi terjejas dan terlewat daripada jadual
yang ditetapkan setiap bulan Mac dan Oktober setiap tahun. Saya ingin mohon kerajaan
memperbaiki atau menggantikan palong-palong yang telah rosak.

Akhirnya saya ingin menyentuh Butiran 030000 — Industri Agromakanan dan
Keusahawanan Tani, khususnya 030300 - Latihan Kemahiran Pertanian. Saya ingin
mendapat penjelasan kementerian, setakat manakah pelaksanaan program latihan
kemahiran pertanian berteraskan sistem latihan berkembar ini khususnya bagi melahirkan
usahawan di kalangan graduan dan usahawan graduan tani?

Akhir sekali, saya ingin menjemput Yang Berhormat Menteri ataupun Yang
Berhormat Timbalan Menteri untuk melihat tanaman pokok kurma. Pokok kurma ini
biasanya berada di Timur Tengah dan kini berada di Sabak Bernam yang sedang
diusahakan oleh seorang pengusaha, Encik Mazlan, sebanyak 5,000 pokok. Saya
mengharapkan kepada kementerian untuk membuat R&D, kajian tentang potensi pokok
kurma ini. Sekarang sudah mula berbunga dan pokok kurma ini telah diusahakan di
Thailand dan juga di Indonesia. Nampaknya, mereka telah berjaya. Saya ingin bertanya
soalan, adakah kementerian bercadang untuk mengembangkan industri kurma di
Malaysia ini? Sekian, terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Sabak Bernam. Seterusnya saya menjemput Yang Berhormat Pokok Sena.

6.02 ptg.

Dato’ Mahfuz bin Haji Omar [Pokok Sena]: Terima kasih Tuan Pengerusi. Saya
hendak menyentuh Butiran 020300 — Pertanian. Dalam kawasan saya ini ada dua daerah,
Daerah Kota Setar dan juga Daerah Pokok Sena. Daerah Pokok Sena pun telah
diklasifikasikan oleh Jabatan Pertanian sebagai kluster pisang untuk penanaman pisang.
Memang ramai penanam pisang yang telah pun mengambil bahagian di dalam Daerah
Pokok Sena dan mereka sangat berjaya iaitu yang mengendalikan tanaman pisang di
tanah pertanian biasa.

Ada satu lagi kumpulan Tuan Pengerusi, iaitu sejumlah hampir 100 orang juga
yang lebih daripada hampir 300 relong kedah ini yang menanam pisang di dalam kebun
getah iaitu di waktu pekebun kecil itu menanam semula. Jadi, mereka mengambil
bahagian untuk menumpang menanam pokok pisang dan memang sangat berjaya. Akan
tetapi masalahnya, mereka tidak mendapat bantuan ataupun mendapat apa-apa bantuan
subsidi baja dan sebagainya. Mereka bergantung kepada perbelanjaan sendiri.

Saya telah pun mengadakan pertemuan dengan mereka dan bersama dengan
Pegawai Pertanian Daerah, dimaklumkan bahawa mereka tidak boleh menyalurkan
bantuan kepada penanam pisang ini kerana dia ditanam di dalam kebun getah oleh sebab
pekebun kecil itu telah pun mendapat bantuan daripada RISDA iaitu bantuan penanaman
semula, sedangkan yang buat tanaman pisang ini bukan tuan pekebun kecil itu, tetapi
orang lain yang datang untuk menumpang menanam pisang di waktu tanaman semula
getah.

Jadi saya hendak minta soal prosedur ini, SOP ini mesti dikaji balik supaya
walaupun pekebun getah itu telah mendapat bantuan tanaman semula, tetapi yang tanam
pisang ini dia tidak dapat bantuan apa-apa. Bantuan itu kepada pekebun kecil itu, jadi
Jabatan Pertanian perlu memberikan perhatian untuk membantu mereka. Ini sebab
mereka ada inisiatif untuk buat sendiri di waktu pusingan tanaman semula getah ini
diletakkan tanaman selingan iaitu tanaman pisang. Ini suatu kejayaan yang sangat besar,
orang kampung telah berjaya dalam pengendalian tanaman pisang ini.
