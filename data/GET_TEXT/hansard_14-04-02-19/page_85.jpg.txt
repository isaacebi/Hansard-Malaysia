DR.24.11.2021 75

4.34 ptg.

Puan Teresa Kok [Seputeh]: Terima kasih Tuan Pengerusi. Saya rujuk kepada
Bekalan 20, Butiran 030300. Saya hendak bincang tentang isu berkaitan dengan fungsi
pejabat MPOC di luar negara.

Tuan Pengerusi, saya difahamkan Majlis Minyak Sawit Malaysia (MPOC)
mempunyai beberapa pejabat di luar negara sebagai usaha untuk mempromosi minyak
sawit Malaysia. Lokasi pejabat-pejabat MPOC ini biasanya terletak di negara atau bandar
yang strategik supaya pegawai MPOC tersebut boleh berkhidmat untuk pengimport
minyak sawit di rantau berkenaan secara berkesan.

Walau bagaimanapun, di bawah arahan mantan Menteri MPIC, beliau
mengarahkan pejabat MPOC yang baru dibuka di Saudi Arab dengan tujuan mempromosi
minyak sawit Malaysia di Timur Tengah. Saya rasa aneh kerana MPOC telah mempunyai
dua pejabat di Timur Tengah iaitu di Istanbul dan Cairo untuk memberi perkhidmatan
kepada pengimport minyak sawit di pasaran Timur Tengah.

Selain itu, MPOB juga mempunyai pejabatnya di Cairo. Sebelum ini, pengurusan
MPOC yang menghadapi kekurangan eksport minyak sawit ke Mesir kerana persaingan
hebat daripada Indonesia. MPOC telah menurun pangkat atau downgrade pejabat Cairo
dan mengekalkannya sebagai pejabat hubungan atau market liaison office. Akan tetapi
menumpukan segala usaha mempromosi minyak sawit di Timur Tengah di Istanbul di
Turki. Strategi ini memang sudah berjaya dan ia memang juga jimat kos.

Saya setuju usaha kementerian dan juga MPOC untuk mempromosi minyak sawit
Malaysia di rantau Timur Tengah termasuk di Saudi Arab. Akan tetapi pejabat baharu di
Saudi Arab memang adalah berlebihan ataupun kita kata redundant kerana kebanyakan
pengimportan minyak sawit dari Saudi Arab itu adalah dari Indonesia. Perdagangan
ataupun trade di Saudi Arab ini hampir dimonopoli oleh seorang pengimport minyak sawit
yang tunggal, yang selalu beli minyak sawit berdasarkan siapa tawar harga yang murah
dan selalunya syarikat itu beli dari Indonesia.

Jadi, memandangkan Kementerian Kewangan hanya memperuntukkan RM20
juta kepada MPOC untuk tahun hadapan, saya memang ingin menyoal sama ada perlunya
MPOC mewujudkan tiga pejabat di Timur Tengah iaitu di Istanbul, Riyadh dan Cairo.
Perbelanjaan pengurusan tahunan setiap pejabat di Timur Tengah ini adalah RM1 juta.
Bukankah ini satu bentuk pembaziran?

Selain itu, adalah penting bagi kementerian untuk meneliti sama ada keadaan
redundancy yang sama berlaku di rantau yang lain seperti di Shanghai, di Brazil dan
Washington DC. Di mana tempat-tempat ini juga menghadapi keadaan yang sama di
mana wujudnya pejabat MPOB dan MPOC.

Saya ingin mencadangkan Yang Berhormat Menteri mengkaji atau menyatukan
atau kita kata consolidate, operasi pejabat dan agensi minyak sawit ini. Dana yang
dijimatkan mungkin boleh digunakan untuk mempromosi minyak sawit Malaysia di tempat
lain khususnya di benua Afrika dan di rantau Asian yang menunjukkan peningkatan
pengimportan minyak sawit dari Malaysia.

Sehubungan dengan itu, saya juga dengar terdapatnya cadangan bagi
kementerian untuk menutup pejabat MPOC di Amerika Syarikat dan Eropah kerana
kempen anti sawit telah menyebabkan pengurangan pengimportan minyak sawit sama
ada dari Malaysia ataupun Indonesia.

Saya ingin mencadangkan supaya kementerian jangan menutup pejabat-pejabat
ini kerana kita memang perlu wakil daripada MPOC ataupun MPOB di negara-negara
barat ini untuk memberi keterangan tentang kebaikan dan khasiat minyak sawit di negara-
negara barat ini yang mempunyai kempen anti sawit yang kuat. Kita memang perlu ada
wakil untuk menceritakan tentang usaha-usaha yang positif yang dilakukan oleh industri
sawit Malaysia termasuk MPIC seperti usaha pensijilan MSPO, usaha penanaman pokok
rimba hutan dan konservasi dan segala usaha yang mesra dengan alam sekitar kepada
negara-negara barat tersebut demi menaikkan imej minyak sawit di Malaysia.

Tuan Pengerusi, sedikit saya hendak tambah iaitu tentang Tun Abdul Razak
Research Centre (IPPTAR) berkaitan Butiran11001 — Lembaga Getah Malaysia (LGM).
