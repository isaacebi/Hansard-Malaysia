4 DR.24.11.2021

Jadi, di pihak kementerian, saya ingin mengatakan bahawa kita sedang mengkaji
untuk menambah baik dasar capping RM1,200 per tan metrik yang sedang dilaksanakan
pada ketika ini. Terima kasih.

2. Tuan Wong Ling Biu [Sarikei] minta Menteri Kanan Pendidikan menyatakan
dasar Kerajaan tentang pemindahan balik guru-guru berasal Sarawak dari Semenanjung
Malaysia, berapa ramai yang telah dipindahkan balik ke Sarawak pada 5 tahun yang lalu.

Timbalan Menteri Pendidikan | [Dato’ Dr. Mah Hang Soon]: Terima kasih
kepada Yang Berhormat Sarikei.

Tuan Yang di-Pertua, Kementerian Pendidikan Malaysia (KPM) telah
mengeluarkan Surat Pekeliling Ikhtisas (SPI) KPM Bilangan 7 Tahun 2021 (Pelaksanaan
Permohonan Pertukaran Pegawai Perkhidmatan Pendidikan di Sekolah dan Kolej
Vokasional) pada 23 September 2021 bagi menggantikan SPI Bilangan 3 Tahun 1975
(Panduan Bagi Pertukaran Guru-guru) dan SPI Bilangan 1 Tahun 1978 (Tarikh Bagi
Pertukaran Guru-guru).

SPI tersebut turut menyatakan garis panduan permohonan pertukaran pegawai
perkhidmatan pendidikan di sekolah dan kolej vokasional sebagai rujukan kepada
pengetua, guru besar dan pegawai perkhidmatan pendidikan (PPP) yang berkhidmat di
sekolah dan kolej vokasional bawah KPM untuk memastikan urusan pertukaran PPP
dapat dilaksanakan dengan lebih teratur dan berkesan.

Untuk makluman Ahli Yang Berhormat, berdasarkan kepada garis panduan
tersebut, KPM telah menetapkan tiga prinsip asas pertukaran iaitu kekosongan jawatan,
keperluan opsyen serta kepentingan dan keperluan perkhidmatan.

Dalam hal ini, permohonan pertukaran boleh dibuat berdasarkan kepada
beberapa kategori iaitu:

(i) kesihatan;

(ii) keselamatan;

(iii) mengikut pasangan; dan
(iv) lain-lain.

Oleh yang demikian, pertimbangan permohonan pertukaran guru dibuat
berdasarkan kepada prinsip asas dan kategori permohonan yang telah ditetapkan.

Untuk makluman Ahli Yang Berhormat, berdasarkan kepada rekod KPM, dari
tahun 2017 hingga 2021, seramai 1,023 orang PPP yang berasal dari Sarawak telah
diluluskan pertukaran dari Semenanjung ke negeri tersebut. Terima kasih.

Tuan Wong Ling Biu [Sarikei]: Terima kasih Tuan Yang di-Pertua. Terima kasih
Yang Berhormat Timbalan Menteri. Soalan tambahan saya. Berapa ramaikah guru yang
enggan mengambil vaksin COVID-19? Bagaimana Kementerian Pendidikan menangani
masalah ini?

Dato’ Dr. Mah Hang Soon: Terima kasih kepada Yang Berhormat Sarikei.
Walaupun soalan tambahannya tidak berkaitan dengan soalan induk.

Sebenarnya kita telah dari semasa ke semasa mengeluarkan angka ataupun
statistik yang diminta oleh Yang Berhormat Sarikei. Jadi, di sini...

Timbalan Yang di-Pertua [Dato' Mohd Rashid Hasnon]: Kalau tak ada, boleh
jawapan bertulis ya.

Dato’ Dr. Mah Hang Soon: Sehingga 31 Oktober 2021, jumlah guru yang telah
menerima dos pertama vaksin adalah setinggi 99.04 peratus, sementara untuk dos kedua
adalah setinggi 97.5 peratus.
