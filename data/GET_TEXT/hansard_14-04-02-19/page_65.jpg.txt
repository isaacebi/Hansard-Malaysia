DR.24.11.2021 55

Datuk Seri Utama Tengku Zafrul bin Tengku Abdul Aziz: Terima kasih.
Pecahan itu mungkin saya boleh jawab lagi- bagi saya 15 minit, saya mencari data dalam
iPad saya. Ada mengenai bantuan tunai langsung Yang Berhormat Kubang Pasu tadi
telah bertanya berhubung dengan peruntukan subsidi dan bantuan tunai yang
dikurangkan iaitu sama ada kerajaan akan mengurangkan subsidi dan bantuan kepada
rakyat?

Ingin saya tekankan bahawa kita komited untuk membantu golongan yang
memerlukan dan tiada perancangan untuk tahun 2022 untuk mengurangkan bantuan
kepada golongan rentan. Untuk makluman Yang Berhormat, bagi separuh tahun kedua
2021 sebanyak RM10 bilion bantuan tunai disediakan termasuk bayaran RM500 Geran
Khas Prihatin (GKP) dan juga Bantuan Khas COVID-19 (BKC).

Minggu ini sahaja sebanyak RM8.8 bilion telah disalurkan dari Julai hingga
November tahun ini dan baki RM1.2 bilion lagi BKC akan disalurkan pada Disember. Bagi
tahun 2022, kerajaan telah meningkatkan lagi bantuan tunai B40 tetapi peruntukan RM8.2
bilion Bantuan Keluarga Malaysia telah disediakan di bawah Kumpulan Wang COVID-19
(KWC) dan bukan di bawah butiran subsidi dan bantuan tunai.

Hendak menjawab tadi soalan Yang Berhormat Tuaran. Pecahan perbelanjaan
pembangunan Sabah Yang Berhormat Tuaran, pinjamannya RM560 juta dan langsung
RM4.6 bilion. Yang Berhormat Penampang bagi saya masa dahulu.

Bagi memastikan tiada yang tercicir, sukacita saya mengumumkan bahawa
penerima ini- ini pengumuman baharu. Sukacita saya mengumumkan bahawa penerima
Geran Khas Prihatin (GKP) yang tidak diluluskan permohonannya kerana Bantuan
Prihatin Rakyat ataupun Bantuan Khas COVID-19, mereka akan dipertimbangkan untuk
Bantuan Keluarga Malaysia secara automatik tanpa perlu membuat permohonan. Kalau
sebelum itu mereka tidak dapat kerana mereka telah mendapat bantuan prihatin rakyat.
Ini komen-komen daripada Yang Berhormat di sini telah meminta kita memperhalusinya.

Di samping itu, data daripada sembilan buah agensi kerajaan yang lain juga
merangkumi data eKasih, bantuan JKM, penghuni perumahan awam atau projek
perumahan rakyat di bawah DBKL, KPKT, Orang Asli JAKOA, gelandangan berdaftar
dengan KPWKM dan DBKL, ibu tunggal yang berdaftar dengan KPWKM, penerima skim
insurans PERKESO dan penerima zakat atau Baitulmal di Lembah Klang juga akan
dimasukkan ke dalam data permohonan BKM bagi mengurangkan enclosure area.

Ini ialah cadangan-cadangan yang kita terima daripada Yang Berhormat semua
pada perbahasan sebelum ini juga. Bagi permohonan baharu dan kemas kini BKM pula,
tempoh pendaftaran ini akan dibuka mulai 1 Januari sehingga 31 Januari tahun depan. Ini
bagi memastikan mereka yang layak dan tiada dalam bekalan data kerajaan masih diberi
peluang lagi untuk memohon.

Cukai Makmur- ramai yang bercakap mengenai Cukai Makmur ini Tuan
Pengerusi. Izinkan saya memberi sedikit pencerahan berhubung pertanyaan Yang
Berhormat Alor Gajah. Ada di sini saya jawab dahulu.

Yang Berhormat Alor Gajah tentang maksud Butiran 020200 — Cukai di bawah
B.10. Untuk makluman Yang Berhormat, butiran ini sebenarnya merujuk kepada
perbelanjaan Perbendaharaan sebagai sebuah kementerian iaitu operasi bahagian-
bahagian Kementerian Kewangan dan agensinya seperti LHDN, Jabatan Kastam Diraja
Malaysia yang merangkumi bayaran emolumen, kos sewa dan sebagainya. Maka,
soalannya tidak merujuk kepada butiran ini. Namun, saya akan jawab.

Untuk makluman Ahli Yang Berhormat, 113 buah syarikat yang mencapai tahap
pendapatan sebelum cukai melebihi RM100 juta sepanjang dua tahun kewangan yang
lalu kebanyakannya syarikat yang berkecimpung dalam industri perbankan, perladangan
sawit dan sarung getah. Ini industri yang utama yang kena ini. Izinkan saya untuk
menekankan bahawa Cukai Makmur akan dikenakan secara one-off sahaja di peringkat
syarikat dan bukan di peringkat pengeluaran akhir ataupun barangan siap.

Jadi pendapatan bercukai yang dikenakan adalah setelah mengambil kira semua
insentif percukaian yang diberikan. Ini bermakna setelah pendapatan syarikat ditolak
insentif cukai tersebut barulah pendapatan yang melebihi RM100 juta setahun ini akan
tertakluk pada Cukai Makmur pada kadar 33 peratus. Jadi the marginal increase, dengan
izin, ialah sembilan peratus.
