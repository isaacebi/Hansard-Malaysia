100 DR.24.11.2021

insentif baharu kementerian dalam menambah baik lagi industri padi dan beras di negara
kita? Adakah perancangan strategik kementerian untuk seluruh Malaysia dalam
menambahkan lagi bekalan beras untuk negara?

Apakah langkah-langkah kementerian untuk meluaskan penanaman padi dan
pengeluaran beras di Sabah yang pada masa ini adalah pada tahap 30 peratus manakala
70 peratus lagi adalah diimport sedangkan beras adalah makanan staple bagi rakyat
negara kita Malaysia termasuk juga di Sabah.

Butiran 020300 — Pertanian. Sejauh manakah kementerian telah mengkaji untuk
memperkenalkan teknik pertanian dengan pembangunan teknologi terkini bagi
memastikan para petani dapat menghasilkan produk yang dapat memenuhi kehendak dan
keperluan semasa. Sudah tiba masanya kementerian membuat penilaian dan kajian yang
holistik mengenai bagaimana untuk memperkasa para petani kita, dahulu hanya
memberikan bantuan peralatan dan geran dan kursus.

Apakah lagi inisiatif untuk menambah kemahiran, pengetahuan dan
mempelbagaikan hasil pertanian dan membantu pemasaran? Apakah usaha untuk
menolong petani kita menghasilkan baja-baja dalam negara kita? Difahamkan hanya 15
peratus belia terlibat dalam sektor pertanian. Ini daripada 14.6 juta belia di negara.

Persepsi para belia pada sektor ini perlu diperbaiki lagi. Apakah program-program
terbaharu kementerian dalam meningkatkan peratus penglibatan orang muda belia dalam
sektor pertanian ini?

Saya mencadangkan supaya kementerian mengadakan sesi libat urus bersama
kaum belia, orang-orang muda termasuk mereka yang berada di IPT dan persatuan-
persatuan belia untuk mengenal pasti cita rasa jenis pertanian yang mereka minati dan
yang mana mereka mempunyai pengetahuan asas untuk mereka terokai dengan
sokongan kementerian. Kita memerlukan lebih ramai lagi kaum belia kita knususnya yang
berada di luar bandar untuk terlibat dalam bidang pertanian ini.

Butiran 020500 — Perikanan. Rata-rata nelayan adalah tergolong dalam golongan
yang miskin. Saya sekalikan dengan Butiran 040600 — Subsidi dan Insentif Nelayan. Saya
dapati perikanan adalah satu industri yang penting. Berapakah peruntukan yang akan
disalurkan ke negeri Sabah daripada peruntukan yang disediakan untuk tahun hadapan?

Apakah usaha kementerian dalam memperkasa para nelayan dalam butiran
perikanan ini? Apakah program atau kaedah yang dirangka oleh kementerian dalam
melibatkan lagi juga para belia dan orang muda dalam sektor perikanan ini dalam
mencipta peluang pekerjaan?

Berapakah peruntukan yang disediakan untuk sokongan bantuan pukat, enjin bot
dan membaiki jeti-jeti nelayan yang terdapat di kawasan-kawasan nelayan? Kita tahu
kawasan-kawasan nelayan adalah kawasan yang miskin.

Saya mohon para nelayan di kawasan saya khususnya di kawasan Kuala Penyu
dan daerah kecil Menumbok dapat diberikan perhatian agar mereka dapat meningkatkan
lagi pendapatan mereka khususnya dalam memberikan bantuan bot-bot, pukat-pukat dan
enjin-enjin juga seperti mana yang saya sebutkan tadi membaiki jeti nelayan selain
daripada membantu perumahan mereka.

Saya juga meminta kepada kementerian supaya menyediakan juga peruntukan
untuk mewujudkan industri hiliran di kawasan-kawasan nelayan ini kerana kita mahu
supaya bukan sahaja nelayan itu mendapat pendapatan daripada tangkapan mereka
tetapi juga kaum keluarga mereka dapat melakukan industri hiliran yang dapat menambah
baik ekonomi mereka, menambah pendapatan mereka dan mengeluarkan mereka
daripada kepompong kemiskinan. Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Beaufort. Yang terakhir saya menjemput Yang Berhormat Batu gajah.

6.37 ptg.

Tuan Sivakumar Varatharaju Naidu [Batu Gajah]: Terima kasih Tuan
Pengerusi. B.21 Butiran 020300 — Pertanian. Dalam RMKe-12, sektor pertanian pintar
memberi perhatian yang khusus. Kerajaan menyasarkan purata pertumbuhan produktiviti
