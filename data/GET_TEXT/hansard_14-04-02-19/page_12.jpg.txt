2 DR.24.11.2021

Dalam usaha menangani cabaran perubahan iklim, MAFI melalui Dasar
Agromakanan Negara 2021-2030 (DAN 2.0) dan Pelan Tindakan Dasar Sekuriti Makanan
Negara 2021-2025 (Pelan Tindakan DSMN), antara lain akan mempergiatkan pertanian
mampan yang mesra alam dan berdaya tahan terhadap iklim bagi mengurangkan impak
perubahan iklim terhadap sektor agromakanan serta memperluaskan penyelidikan dan
pembangunan untuk meningkatkan pengeluaran makanan dengan kaedah teknologi
berasaskan iklim atau climate base technology.

Secara khusus, MAFI telah dan sedang mengambil langkah seperti berikut bagi
menangani kesan perubahan iklim, khususnya bagi tanaman padi:

(i) permohonan dan penggunaan variety yang tahan banjir dan
tahan kemarau;

(ii) pembangunan variety benih padi yang tahan kepada air masin
sekiranya berlaku kesan limpahan air laut di kawasan
penanaman padi;

(iii) penggunaan peta agricultural rainfall index (ARI) dan peta tanah
untuk menentukan kesesuaian tanaman di suatu kawasan serta
merancang sistem perparitan dan pengairan;

(iv) meningkatkan kaedah penanaman padi berdasarkan panduan
mengurus tanaman padi mengikut sasaran;

(v) pembinaan kelengkapan infrastruktur amalan pengairan sawah
secara alternate wetting and drying; dan

(vi) memperkenalkan insurans pertanian untuk mengurangkan
risiko kerugian melibatkan bencana disebabkan oleh kesan
perubahan iklim.

Sekian.

Timbalan Yang di-Pertua [Dato' Mohd Rashid Hasnon]: Silakan soalan
tambahan yang pertama, Yang Berhormat Sik.

Tuan Ahmad Tarmizi bin Sulaiman [Sik]: Terima kasih Tuan Yang di-Pertua,
terima kasih Yang Berhormat Menteri di atas jawapan yang diberikan dan sangat jelas.
MAFI sedang bergerak ke hadapan melihat kesan-kesan perubahan iklim. Sudah dilihat
kesan ini, termasuklah bencana banjir yang luar daripada kebiasaan serta air laut pasang
besar yang telah melanda khususnya di bawah kawasan tanaman padi iaitu di Dataran
Muda, Kedah dan Perlis. Termasuklah, rekod yang terkini semalam lebih 5,849 hektar
tanah tanaman padi telah ditenggelami banjir, yang anggaran kerugian lebih daripada
RM1 juta.

Jadi, soalan saya adakah pihak kementerian bercadang untuk menambahkan lagi
dana tabung bencana tanaman padi termasuk memohon sokongan CSR daripada
syarikat-syarikat yang berkepentingan bagi membantu para petani melaksanakan semula
aktiviti penanaman padi yang rosak akibat banjir.

Juga, adakah kementerian melihat bahawa amalan pertanian yang mampan tadi
termasuk tidak menggunakan racun dan bahan kimia yang berlebihan untuk mengawal
sistem tanah dan sumber air yang dapat mengurangkan impak kesan daripada perubahan
iklim. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sik. Sila Yang Berhormat Menteri, 1 minit.

Datuk Seri Dr. Ronald Kiandee: Amalan pertanian mampan merupakan satu
tindakan yang berterusan yang diambil oleh kementerian bagi mengajar, mendidik
pesawah untuk mengurangkan kebergantungan terhadap bahan kimia dalam sektor
agromakanan. Pensijilan seperti myGAP dan juga myOrganic adalah merupakan
pensijilan ke arah tersebut.

01010

Untuk bantuan bencana seperti yang disuarakan oleh Yang Berhormat Sik,
kerajaan pada ketika ini melalui Rancangan Malaysia Ke-12 memperuntukkan sebanyak
RM80 juta untuk Program Peruntukan Pembangunan Semula Projek Agromakanan
