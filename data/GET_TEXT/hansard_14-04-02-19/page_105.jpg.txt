DR.24.11.2021 95

MADA perlu menghasilkan benih padi keluaran sendiri untuk kawalan yang
sistematik. Kita boleh minta pihak MADA untuk menjadi pengeluar benih padi agar
kawalan jumlah kadar dan harga dapat dibuat. Syarikat pengeluar benih tidak adapun
petak sawah tapi mereka kutip benih padi dari merata tempat untuk menjual anak benih.

01810

Seterusnya, MADA juga hasilkan sendiri benih padi yang sesuai ditanam di
kawasan MADA dan di luar kawasan MADA. Selain daripada dapat mengawal harga,
menghasilkan benih padi keluaran sendiri juga dapat menjamin kualiti yang sama dengan
kawalan sistematik disebabkan penularan isu kekurangan benih padi bagi musim
penanaman musim kedua tahun 2021.

Kedua, Maksud B.21, Butiran 020100 — Industri Padi dan Beras. Saya ingin
bertanya, kenapa peruntukan dari RM63 juta lebih diturunkan menjadi RM59 juta? Industri
padi kian hangat diperkatakan kerana ia merupakan makanan ruji penduduk negara kita.
Faktor kekurangan padi di pasaran disebabkan wujudnya pemilihan benih monovariety
oleh pesawah. Kecenderungan pesawah memilih satu variety sahaja bagi penanaman
musim utama tahun 2021. Kecenderungan pesawah di kawasan MADA adalah untuk
mendapatkan variety MR297 kerana memberi persepsi pulangan yang lebih tinggi
daripada variety lain.

Secara umumnya, benih padi di pasaran mencukupi sekiranya tidak wujud
kecenderungan monovariety ini. Penanaman padi secara monovariety adalah tidak
digalakkan penggunaannya kerana mendedahkan serangan perosak dan penyakit skala
besar dan dikhuatiri menjejaskan hasil padi pesawah.

Ketiga, Maksud B.21, Butiran 040500 — Subsidi dan Insentif Tanaman Padi.
Subsidi racun baja. Kerajaan juga dilihat perlu mengambil tindakan segera untuk
mengatasi masalah kenaikan melampau harga input pertanian racun baja. Selain itu, bagi
mengimbangi kos input, subsidi pengeluaran padi mentah mesti dinaikkan daripada
RM361 tan metrik kepada RM501 tan metrik. Difahamkan selama ini pesawah terpaksa
menanggung kos bersawah yang naik berkali ganda setiap tahun. Namun, jumlah subsidi
yang diterima masih di tahap yang lama.

Kenaikan harga racun baja sangat keterlaluan. Kita minta kerajaan kita untuk
membantu golongan pesawah ini dengan memantau harga pasaran racun. Terkini, ada
racun tong besar setahun yang lepas berharga RM185 sekarang menjadi RM330.

Keempat, Maksud B.21, Butiran 040400 — Subsidi Harga Padi. NAFAS tidak lagi
menjadi pengedar tunggal benih padi. Disebabkan ini, ada keluhan daripada petani yang
perlu membeli harga lebih daripada harga maksimum yang ditetapkan. Sebelum ini ketika
NAFAS jadi pengeluar tunggal benih padi, tidak ada masalah harga. Cuma yang ada ialah
isu variety benih dan kualiti. Pada pandangan saya, harga belian padi disyorkan dinaikkan
kepada harga sepatutnya memandangkan kos pengurusan sawah macam jentera upah
dan lain-lain telah pun naik yang membebankan petani. Sekian, terima kasih

Tuan Pengerusi [Dato' Mohd Rashid Hasnon]: Terima kasih Yang Berhormat
Jerai. Seterusnya, saya jemput Yang Berhormat Papar.

6.13 ptg.

Tuan Haji Ahmad bin Hassan [Papar]: Terima kasih Tuan Pengerusi. Papar
terus pada Maksud B.21, Butiran 040600 — Subsidi dan Insentif Nelayan. Diperuntukkan
sejumlah RM151.2 juta yang mana jumlah ini kekal sama seperti tahun lalu. Saya ingin
tahu pecahan peruntukan ini. Berapakah jumlah subsidi dan berapa pula jumlah untuk
inisiatif nelayan? Kalau boleh, berikan juga pecahan jenis subsidi dan insentif yang diberi.

Kedua, berkenaan dengan elaun nelayan sebanyak RM300. Saya berharap agar
kerajaan akan dapat menaikkan elaun ini kepada RM500. Apa yang saya ingin tanyakan
di sini ialah elaun RM300 ini, saya ingin bertanya sekali lagi, berapakah jumlah nelayan di
Parlimen Papar yang diberikan elaun pada tahun 2020 dan juga tahun 2021? Sewaktu
COVID-19 melanda, adakah senarai jumlah penerima ini berkurangan atau sebaliknya?

Ketiga, saya ingin bertanya berkenaan dengan bantuan perumahan nelayan.
Adakah terdapat peruntukan bagi tujuan ini? Ini kerana saya tidak nampak di mana-mana
butirannya. Diharap kerajaan akan memberi perhatian perkara ini.
