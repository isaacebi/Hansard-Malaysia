DR.24.11.2021 77

Tuan Pengerusi: Terima kasih Yang Berhormat Jerai. Yang Berhormat Tampin.
Silakan.

4.45 ptg.

Datuk Dr. Hasan bin Bahrom [Tampin]: Terima kasih Tuan Pengerusi. Tampin
terlibat sama di dalam membicarakan soal Kementerian Perusahaan, Perladangan dan
Komoditi ini hanya satu Butiran sahaja iaitu Butiran 030000 — Program Khusus merujuk
kepada Butiran 030300 — Menangani Kempen Anti Minyak Sawit. Butiran ini menelan
belanja sejumlah RM20 juta. Jumlah yang sama pada tahun 2021. Soalan saya, sejauh
mana kerajaan telah melakukan kempen dalam pelbagai saluran sehingga mampu
mengurangkan tekanan daripada pihak yang tidak selesa dalam penggunaan minyak
sawit. Apakah kerajaan telah membuat kerjasama yang serius dengan negara-negara
pengeluar sawit untuk melawan kempen anti sawit ini.

Kita maklum kerajaan telah mengadakan sesi konsultasi secara maya bersama
EU berhubung tindakan undang-undang ke atas kesatuan berkenaan berkaitan isu yang
dikaitkan dengan diskriminasi kepada industri sawit yang mana kementerian dengan
kerjasama Jabatan Peguam Negara akan memfailkan tindakan undang-undang terhadap
Kesatuan Eropah. Soalan saya, sejauh mana ia telah dijalankan? Apakah tindakan
susulan yang telah dilakukan oleh kerajaan dalam menangani masalah ini? Berapakah
kewangan yang di peruntukan sekiranya tindakan undang-undang dilakukan?

Tampin juga amat kurang selesa dengan kenyataan yang contradict pihak
kerajaan yang dikeluarkan pada Julai 2021 oleh Yang Berhormat Menteri Perusahaan
Perladangan dan Komoditi ketika itu yang mana kerajaan tidak menganggap usaha EU
untuk memboikot minyak sawit adalah satu kerugian yang besar pada industri negara.
Dengan kenyataan yang dilakukan pada November 2021, yang mana sekatan dan
kempen anti minyak sawit oleh Kesatuan Eropah terhadap minyak sawit Malaysia sejak
dua tahun yang lepas telah memberi kesan serta mewujudkan persepsi yang negatif
terutamanya di kalangan pengguna minyak kelapa sawit. Berdasarkan kepada kenyataan
tersebut, Tampin ingin bertanya apakah usaha dan strategi yang dilakukan oleh kerajaan
untuk melebar luas pemasaran minyak sawit negara yang boleh mendorong kepada
peningkatan harga sawit dan meningkatkan pendapatan masyarakat.

Selain daripada Iran, Uzbekistan dikatakan berminat membeli minyak sawit.
Terdapat juga negara-negara di Benua Eropah, Amerika Utara dan Asia Tengah
menunjukkan minat untuk membeli minyak sawit negara. Kita dimaklumkan begitu. Soalan
saya, sejauh mana pengukuhan kesediaan negara-negara tersebut telah dilakukan?
Bagaimana ia dilakukan dan apakah strategi kerajaan dalam memastikan penggunaan
minyak sawit disukai oleh pengguna. Terima kasih Tuan Pengerusi.

Tuan Pengerusi: Terima kasih Yang Berhormat Tampin. Yang Berhormat Setiu.
Silakan.

4.48 ptg.

Tuan Shaharizukirnain bin Abd Kadir ([Setiu]: Assalamualaikum
warahmatullahi wabarakatuh. [Membaca sepotong doa] Tuan Pengerusi, Butiran pertama
yang saya ingin sentuh ialah Butiran 020100 — Kemajuan Industri Komoditi ialah
berkenaan kekurangan tenaga kerja dalam industri sawit. Industri sawit merupakan antara
penyumbang besar pada hasil negara. Namun, apa yang berlaku pada hari ini kekurangan
tenaga kerja menyebabkan hasil sawit berkurangan sehingga 10 hingga 20 peratus dari
potensi pengeluaran. Hal ini kerana 75 peratus pekerja dalam sektor minyak sawit adalah
tenaga kerja asing. Pada masa ini terdapat kekurangan sekitar 37,000 pekerja dalam
industri berkenaan yang boleh memberi kesan kepada pengeluaran buah tandan segar
(FBB) sebanyak 25 peratus.

Justeru, saya menyokong penuh tindakan kerajaan dengan menubuhkan
Konsortium Penyelidikan Mekanisasi dan Automasi Sawit (MARCOP) bagi memberi
tumpuan kepada teknologi mekanisasi dan automasi terkini. Usaha ini memanifestasikan
kerajaan amat menitik berat tentang penyelidikan bagi penggunaan teknologi dalam
sektor ini bagi menarik lebih ramai anak muda menyertai sektor perladangan. Namun
begitu, penyelidikan ini mensasarkan hasil dalam masa lima tahun. Oleh itu, apakah pelan
