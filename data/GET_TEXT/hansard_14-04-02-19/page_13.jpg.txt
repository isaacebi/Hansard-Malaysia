DR.24.11.2021 3

(PPSPA) dan juga bantuan di bawah Tabung Bencana Tanaman Padi (TBTP). Ini
merupakan dua dana yang diperuntukkan oleh kerajaan bagi menampung kerosakan
sawah padi dan industri agromakanan secara keseluruhannya.

Secara spesifik untuk padi, bantuan sebanyak RM10 juta daripada dana CSR
BERNAS dan RM2 juta daripada dana yang disumbangkan melalui NAFAS adalah
merupakan RM12 juta peruntukan khas yang digunakan untuk menampung kerugian bagi
pesawah-pesawah di negara kita.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Menteri. Soalan tambahan yang kedua. Sila, Yang Berhormat Kulim-Bandar
Baharu.

Datuk Seri Saifuddin Nasution bin Ismail [Kulim-Bandar Baharu]: Terima
kasih, Tuan Yang di-Pertua.

Yang Berhormat Menteri, saya sudah semak pembentangan bajet di bawah
Kementerian Pertanian dan Industri Makanan. Khusus di bawah subsidi untuk padi ini,
angkanya lebih kurang sama. Akan tetapi, kos mengerjakan sawah padi semakin
meningkat. Itu fakta pertama.

Di sisi lain, harga beras dikawal pada RM2.60 sekilogram. Manakala harga
minimum terjamin padi ialah RM1.20 sekilogram. Jadi, jurang antara RM1.20 harga padi
dengan RM2.60, di situlah pelbagai pemain— pesawah padi, pengilang, pemborong, dan
peruncit. Jadi, ia berlaku harga yang disqueezed, dengan izin. Berhempas-pulas yang
penanam padi, nilai padi mereka itu, beras mereka itu hanya RM2.60 sahaja.

Saya ingin bertanya kepada Yang Berhormat Menteri. Ketika BERNAS
memegang monopoli import 30 peratus, sebanyak 60 peratus daripadanya adalah beras
dari Vietnam. Apakah kementerian bersedia untuk harga beras tempatan tidak dicapped
harganya? Yang dicapped adalah harga beras import. Kalau ditanya, apakah ini memberi
kesan kepada vulnerable groups, jawapannya tidak. Mereka masih ada pilihan, beli beras
import dari Vietnam, misalnya.

Jadi, isunya adalah industri ini sangat tidak adil untuk penanam padi. Jadi, soalan
saya tadi adalah apakah kerajaan bersedia untuk membuka cap harga beras yang
diusahakan oleh penanam padi tempatan pada ketika tanggungan subsidi kerajaan terus
membengkak? Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat. Sila, Yang Berhormat Menteri. Satu minit.

Datuk Seri Dr. Ronald Kiandee: Industri padi dan beras negara merupakan satu
industri yang highly subsidised oleh kerajaan. Memang betul, kerajaan membelanjakan
sebanyak RM1.5 bilion setiap tahun untuk mengadakan subsidi input dan juga subsidi
output.

Konteks yang dibawakan oleh Yang Berhormat Kulim-Bandar Baharu adalah
konteks pendapatan pesawah. Hal ini kerana pada ketika ini, dasar kerajaan adalah di-
capped-kan harga beras putih, beras biasa yang dikeluarkan ini tidak melebihi daripada
RM1,200 untuk satu tan metrik. Dicappedkan, kerana mengambil kira bahawa populasi
Malaysia at large tidak membeli beras lebih daripada RM2.60 satu kilogram di pasaran.

Jadi, itu merupakan pertimbangan yang diambil oleh kerajaan. Sebab itu saya
katakan bahawa industri pesawah ini highly subsidised. Sebahagian daripada kos
pengeluaran padi dan beras negara adalah ditanggung oleh kerajaan. Jumlahnya lebih
kurang RM1.5 bilion setahun.

Untuk makluman Yang Berhormat, ini merupakan pertimbangan-pertimbangan
yang sedang diambil oleh kementerian untuk mengimbangi kos pembelian harga beras di
pasaran dengan kos pendapatan yang akan diperoleh oleh pesawah. Kita tahu bahawa
pesawah merupakan kumpulan yang masih ramai di bawah B40. Kementerian sedang
melihat keadaan ini. Akan tetapi, tentulah pertimbangan perlu diambil dan dibuat
berdasarkan kepada pendapatan pesawah dan juga kos pembelian harga beras yang
akan ditanggung oleh rakyat Malaysia keseluruhannya.
