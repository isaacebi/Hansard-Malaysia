DR.24.11.2021 47

Tuan Cha Kee Chin [Rasah]: Hendak ceramah politik, balik Tumpat. Jangan buat
hal dekat sini.

Tuan Pengerusi [Dato’ Mohd Rashid Hasnon]: Baik.

Dato’ Haji Che Abdullah bin Mat Nawi [Tumpat]: Apakah bentuk perkiraan yang
dikatakan untuk memberikan keadilan kepada semua?

Tuan Pengerusi [Dato’ Mohd Rashid Hasnon]: Baik.
Dato’ Haji Che Abdullah bin Mat Nawi [Tumpat]: Berapa ramai bumiputera...
Tuan Cha Kee Chin [Rasah]: Tuan Pengerusi.

Dato’ Haji Che Abdullah bin Mat Nawi [Tumpat]: ...Dan berapa ramai bukan
bumiputera?

Tuan Cha Kee Chin [Rasah]: Saya mohon untuk dibicarakan, untuk diambil
tindakan ke atas Yang Berhormat Tumpat.

Dato’ Haji Che Abdullah bin Mat Nawi [Tumpat]: Berapa ramai pula bumiputera
yang miskin... [Pembesar suara dimatikan]

Tuan Pengerusi [Dato’ Mohd Rashid Hasnon]: Baik, baik, sudah. Kita telah
dengar Yang Berhormat Tumpat. Baik, masa sudah habis Yang Berhormat Tumpat.

Dato’ Haji Che Abdullah bin Mat Nawi [Tumpat]: Berapa ramai pula bukan
bumiputera yang miskin, sepatutnya sebagai... [Pembesar suara dimatikan]

Tuan Sanisvara Nethaji Rayer a/l Rajaji [Jelutong]: Yang Berhormat Tumpat
meracau. Yang Berhormat Tumpat meracau... [Pembesar suara dimatikan]

Tuan Noor Amin bin Ahmad [Kangar]: Sudah habis masa, Tuan Pengerusi...
[Pembesar suara dimatikan]

Tuan Pengerusi [Dato’ Mohd Rashid Hasnon]: Minta maaf Yang Berhormat
Tumpat, masa sudah habis.

Seterusnya, saya ingin menjemput Yang Berhormat Sepanggar. Dipersilakan lima
minit.

2.55 ptg.

Datuk Mohd Azis bin Jamman [Sepanggar]: Terima kasih Tuan Pengerusi.
Butiran B.10 040100 — Perolehan Kerajaan. Apabila dunia berhadapan dengan penularan
wabak COVID-19, Malaysia adalah satu-satunya negara yang telah menguatkuasakan
pengisytiharan darurat untuk memerangi COVID-19.

Walaupun ramai Ahli-ahli Yang Berhormat di dalam Parlimen ini yang mengatakan
dan yakin bahawa undang-undang sedia ada sebenarnya memadai. Namun, kerajaan
tetap menyatakan pengisytiharan darurat ialah usaha dan langkah yang terbaik kerajaan
untuk memerangi COVID-19.

Namun Tuan Pengerusi, apa yang berlaku dalam tempoh darurat, sebanyak 17
projek fizikal berjumlah RM3.25 bilion telah diberikan secara rundingan terus. Apa yang
memeranjatkan Tuan Pengerusi, daripada jumlah tersebut tiada satu pun projek fizikal
rundingan terus yang melibatkan Kementerian Kesihatan Malaysia.

Janganlah jadikan alasan bahawa pembinaan hospital semasa tempoh COVID-
19 tidak praktikal dan lambat, sedangkan negara China boleh siapkan sebuah hospital
dalam 10 hari, Rusia boleh sebulan, India, United Kingdom dan pelbagai lagi negara lain
juga boleh membina hospital baru dalam tempoh yang singkat.

Tuan Pengerusi, selepas darurat tamat, perolehan secara rundingan terus masih
lagi diteruskan melibatkan 13 projek berjumlah RM2.2 bilion yang telah pun diberikan SST.
Manakala terdapat lagi 13 projek berjumlah RM2.3 bilion yang masih belum diberikan
SST. Sebelum saya lebih dedahkan lebih banyak maklumat berkenaan perkara ini, saya
minta Yang Berhormat Menteri Kewangan jelaskan di sini dengan jujur, berapakah jumlah
keseluruhan projek secara rundingan terus yang dikeluarkan bagi tempoh 2020 sama ada
projek fizikal atau bukan fizikal?
