DR. 2.8.2022 34

500 mahupun Global 500 yang juga menjalankan perniagaan di Malaysia tetapi tidak
terkandung dalam senarai di atas.

Tuan Yang di-Pertua, berkenaan dengan pelaburan syarikat Tesla. Saya
ingin menyatakan sama ada sesebuah syarikat swasta termasuk syarikat Tesla
memilih untuk melabur di Malaysia atau destinasi lain ia merupakan keputusan
komersial di mana, saya tidak mempunyai kapasiti untuk menjawab bagi pihak
syarikat tersebut.

Memandangkan syarikat Tesla yang disebut oleh Yang Berhormat Kepong
merupakan syarikat yang berkepentingan dalam industri kereta EV, saya ingin
berkongsi tentang pelaburan industri EV di Malaysia. Malaysia merupakan antara
destinasi pilihan utama para pelabur dalam membangunkan ekosistem kenderaan
elektrik.

Sehingga bulan Mac 2022, sebanyak 111 projek telah diluluskan berkaitan
dengan pembuatan dan pemasangan kenderaan elektrik dan ekosistemnya
termasuk komponen, alat ganti, automasi kilang dan bahan bernilai RM62.4 bilion.
Sebagai contoh, syarikat dari Sweden, Volvo Car Malaysia telah melabur di Malaysia
bagi menjalankan aktiviti memasang kenderaan elektrik.

Selain daripada itu, terdapat tiga buah syarikat courier iaitu Samsung SDI
Energy Malaysia, telah melabur dalam pengeluaran bateri EV. Syarikat [Tidak jelas]
dan Eugene Materials turut menjalankan aktiviti bagi menghasilkan electrodeposited
copper foil yang digunakan sebagai komponen bagi bateri. Terima kasih Tuan Yang
di-Pertua.

Tuan Lim Lip Eng [Kepong]: Apakah langkah utama kerajaan untuk
meningkatkan kepercayaan pelaburan asing? Soalan seterusnya, bukan cadangan.
Adakah bubar Parlimen dan mengadakan pilihan raya dengan segera seperti yang
didesak oleh Barisan Nasional dan UMNO akan menstabilkan ekonomi negara dan
kembalikan pelaburan asing? Terima kasih. [Tepuk]

Datuk Lim Ban Hong: [Ketawa] Yang Berhormat Kepong, sekiranya kita
melihat kepada jumlah pelaburan yang diterima oleh Malaysia. Pada tahun 2021,
walaupun kita menghadapi cabaran dan ancaman pandemik COVID-19, jumlah
pelaburan yang diterima oleh Malaysia berjumlah RM306.5 bilion.

Ini menampakkan satu peningkatan sebanyak lebih kurang 83 peratus.
Manakala, pada suku tahun ini, 2022 jumlah pelaburan yang diterima oleh kita ialah
RM42.8 bilion. Jadi melalui angka yang saya tunjukkan tadi, yang saya sebutkan tadi
ia menunjukkan bahawa Malaysia merupakan salah satu destinasi terpilih bagi

pelabur-pelabur sama ada pelabur asing ataupun pelabur domestik.
