DR. 2.8.2022 96

Akan tetapi sebaliknya kita mahukan mereka menerima ini dengan satu
tujuan untuk generasi itu merupakan generasi sihat demi menjadi generasi penerus
dan generasi yang akan mengambil alih kepimpinan negara ini. Terima kasih Tuan
Yang di-Pertua atas kesempatan yang 10 minit ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Kuala Selangor. Sekarang saya menjemput Yang Berhormat Kuala

Krai. Kemudian diikuti oleh Yang Berhormat Semporna. Sila.

3.32 ptg.

Tuan Abdul Latiff bin Abdul Rahman [Kuala Krai]: Bismillahi Rahmani
Rahim. Terima kasih Tuan Yang di-Pertua kerana memberi peluang kepada Kuala
Krai untuk sama-sama membahaskan Rang Undang-undang Kawalan Produk
Tembakau dan Merokok 2022. Saya memulakan ucapan ini dengan merakamkan
ucapan tahniah kepada Menteri Kesihatan, Yang Berhormat Rembau atas
keberanian dan kesungguhan sehingga Rang Undang-undang Kawalan Produk
Tembakau dan Merokok 2022 dapat dibentangkan di Dewan yang mulia ini.

Saya juga amat berterima kasih kepada Yang Amat Berhormat Perdana
Menteri kerana Kabinet beliau telah bersetuju agar RUU ini dibawa ke Parlimen
kerana saya difahamkan RUU seumpama ini telah dimulakan semenjak tahun 2017.
Namun dengan pelbagai halangan dan rintangan, ia tidak berjaya dibawa ke Dewan
untuk dibentangkan sebelum ini. Saya menaruh keyakinan yang amat tinggi, RUU ini
akan dapat diluluskan demi sebuah kelangsungan generasi yang akan datang yang
lebih baik untuk kesihatan mereka.

Tuan Yang di-Pertua, untuk mudah difahami oleh semua terutamanya
generasi sekarang. RUU ini adalah sebuah RUU masa hadapan. Malah RUU ini tidak
pernah sesekali menghalang generasi yang lahir sebelum 1 Januari 2007 untuk
merokok ataupun menghisap vape. Bak kata saudara Yang Berhormat Rembau,
generasi sebelum 1 Januari 2007 boleh hisap rokok dan vape sampai bila-bila.

Tidak berkaitan dengan tahun 2007. Tidak berkaitan dengan undang-undang
ini. Ramai di luar sana mempersoalkan keberkesanan atau inginkan kepastian
mengenai keberkesanan pelaksanaan RUU ini dan penguatkuasaan generasi
penamat ataupun Generational End Game (GEG).

Saya difahamkan sesi libat urus dengan semua pihak termasuk ibu bapa,
remaja, NGO, pihak industri dan pihak-pihak terbabit telah ranum hasil kajiannya dan
keputusan yang hampir semua pihak yang terlibat bersetuju RUU dan GEG ini
dilaksanakan. Ini tentunya kerana sayangnya kepada generasi akan datang.

Selain itu, kerajaan terpaksa membelanjakan lebih RM8 bilion setahun untuk

sektor kesihatan akibat tabiat merokok dan vape. Tentunya perbelanjaan besar akan
