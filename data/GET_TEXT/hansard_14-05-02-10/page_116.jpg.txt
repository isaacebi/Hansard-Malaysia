DR. 2.8.2022 110

Rang Undang-undang Kawalan Produk Tembakau dan Merokok 2022 ini
adalah sebagai ikhtiar dan inisiatif kerajaan bagi melahirkan generasi yang lebih sihat
menuju negara yang bebas rokok dan akan dibawa ke Jawatankuasa Pilihan Khas
Parlimen. Saya menyokong kerana ia akan dibawa ke Jawatankuasa Pilihan Khas
Parlimen.

RUU seumpama ini kedua dalam dunia selepas New Zealand. Fakta
menunjukkan bahawa setakat Februari tahun 2022, sebanyak 81 buah negara telah
melaksanakan sekatan dan membuat peraturan bagi mengawal aktiviti merokok,
baik daripada sumber tembakau mahupun elektronik. Bukan itu sahaja, sejumlah 42
buah negara telah juga menetapkan kadar nikotin di dalam rokok dan juga vapes.
Dengan adanya maklumat di hujung jari, segenap lapisan masyarakat boleh
mengakses dan mendapatkan maklumat mengenai keburukan yang disebabkan oleh
tabiat merokok, namun ia tetap juga berlaku zaman berzaman akibat ketagihan dan
gaya hidup.

Saya ingin membawa perhatian kepada beberapa aspek dalam penggubalan
RUU ini untuk pertimbangan. Tabiat merokok disebabkan oleh faktor ketagihan dan
salah satu puncanya ialah kerana pengaruh rakan sebaya dan juga tekanan. Oleh
itu, pendidikan secara formal atau tidak formal wajar dijadikan platform utama bagi
mengatasinya. Ramai yang terkeliru bahawa merokok boleh menghilangkan tekanan
tetapi sebenarnya berlaku adalah ketagihan.

Dalam satu kajian yang terkenal yang dibuat di Jepun oleh Takeshi Hirayama
pada tahun 1981, telah mendedahkan kesan berganda kepada para isteri perokok
tegar yang menghidap penyakit kanser paru-paru. Kajian inilah yang telah membuka
laluan kepada banyak negara di dunia untuk mula mengawal peraturan merokok di
kalangan penduduknya.

Mengikut Dr. Judith Mackay, Penasihat Khas kepada pelaksanaan Artikel 5.3
dari Global Center for Good Governance in Tobacco Control, kebanyakan kes-kes
disebabkan nikotin berpunca dari rokok yang dibawa ke hospital sudah pun sampai
ke tahap acute dan chronic dan sukar untuk dirawat dan disembuhkan. Inilah juga
yang berlaku di Malaysia. Sepatutnya kesan boleh didapati lebih awal bagi
mencegah kemudaratan dan kos yang tinggi.

Sehingga kini, syarikat-syarikat pengeluar rokok, tembakau dan elektronik
sukar untuk diambil tindakan kerana penafian kebertanggungjawaban mereka akan
kesan buruk yang terhasil akibat ketagihan rokok. Ini dapat dilihat dengan dakwaan
dan tuduhan konon adanya kandungan nikotin sebenar yang berlebihan berbanding
daripada apa yang mereka isytiharkan di kotak-kotak rokok.

Dunia juga sedang berhadapan dengan kelemahan apa yang dipanggil track

and trace system yang pada awalnya dibangunkan oleh gergasi syarikat pengeluaran
