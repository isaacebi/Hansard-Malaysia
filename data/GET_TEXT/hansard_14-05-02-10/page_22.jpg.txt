DR. 2.8.2022 16

Bagi jaminan perolehan MALE UAS untuk makluman Yang Berhormat Sik,
Kementerian Pertahanan yang telah saya maklumkan tadi dalam jawapan pertama,
telah melengkapkan segala keperluan berkaitan Lembaga Perolehan di peringkat
kami, di peringkat Kementerian Pertahanan. Kini peringkat seterusnya menunggu
keputusan akhir daripada MOF yang dijangka akan dapat diperoleh dalam masa
terdekat.

Jadi yang saya katakan tadi, insya-Allah dalam bulan ini harap-harapnya.
MALE-UAS ini dijangka akan diperoleh oleh TUDM pada tahun 2025 dan akan mula
beroperasi seawal 2026 bagi mengukuhkan penguasaan domain udara Malaysia.
Terima kasih.

Tuan Yang di-Pertua: Terima kasih. Yang Berhormat Putatan, silakan.

Tuan Awang Husaini bin Sahari [Putatan]: Terima kasih. Yang Berhormat
Timbalan Menteri, saya mohon Yang Berhormat Timbalan Menteri Pertahanan
menyatakan objektif utama perolehan pesawat terbang tanpa pemandu kategori
Medium Altitude Long Endurance Unmanned Aircraft System dan di manakah ia
akan dioperasikan? Terima kasih.

Tuan Yang di-Pertua: Terima kasih Yang Berhormat.

Dato’ Sri Ikmal Hisham bin Abdul Aziz: Terima kasih Yang Berhormat
Putatan. Kalau kita tengok konflik Ukraine-Russia, MALE UAS ini selalu disiarkan
dan digunakan. Untuk makluman Yang Berhormat dan semua Ahli Dewan yang mulia
ini, pembangunan keupayaan pesawat terbang tanpa pemandu yang tadi kategori
Medium Altitude Long Endurance Unmanned Aircraft System (MALE UAS) adalah
berlandaskan kepada CAP 55 iaitu Pelan Rancangan Pembangunan Keupayaan
TUDM 2055 selari dengan Pelan Pembangunan Empat Dimensi Angkatan Tentera
Malaysia bagi menyokong Kertas Putih Pertahanan.

Objektif utama MALE UAS ialah bagi melaksanakan misi_risikan,
pengawasan dan tinjauan (intelligent, surveillance and recognition) dengan izin,
untuk mengurangkan jurang keupayaan dalam menyalurkan informasi secara near
real time kepada Angkatan Tentera Malaysia. Aset MALE UAS ini akan ditempatkan
di Pangkalan Udara Labuan bagi meningkatkan penguasaan domain udara TUDM
khususnya dalam melaksanakan pengawasan di Laut China Selatan dan Pantai
Timur Sabah. Terima kasih.

Tuan Yang di-Pertua: Terima kasih.

Tuan Sabri bin Azit [Jerai]: Ya, Jerai.

Tuan Karupaiya a/l Mutusami [Padang Serai]: Soalan tambahan.

Tuan Yang di-Pertua: Cukup. Yang Berhormat Dato’ Seri Anwar bin Ibrahim,

Yang Berhormat Port Dickson. Silakan.
