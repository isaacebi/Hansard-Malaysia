DR. 2.8.2022 50

PENERANGAN DARIPADA MENTERI DALAM NEGERI
DI BAWAH P.M. 14(1)(i)

Laporan Jabatan Negara Amerika Syarikat
Mengenai Pemerdagangan Orang

12.10 tgh.

Menteri Dalam Negeri [Datuk Seri Hamzah bin Zainudin]: Terima kasih
Tuan Yang di-Pertua. Tuan Yang di-Pertua, Laporan Jabatan Negara Amerika
Syarikat Mengenai Pemerdagangan Orang merupakan penilaian peringkat global
yang dilakukan oleh Kerajaan Amerika Syarikat kepada 188 buah negara dalam
aspek penguatkuasaan dan pendakwaan, pencegahan serta perlindungan, di mana
Malaysia telah dinilai berada pada kedudukan tahap tiga pada tahun 2022. Untuk
makluman Tuan Yang di-Pertua serta Ahli Yang Berhormat sekalian, saya ingin
perjelaskan bahawa terdapat beberapa perundangan domestik dan antarabangsa
khusus di Malaysia bagi jenayah pemerdagangan orang yang diguna pakai iaitu:

(i) Akta Anti Pemerdagangan dan Anti Penyeludupan Migran

2007;

(ii) Akta Imigresen 1959/63 iaitu Akta 155, seksyen 56(1)(d), di
mana orang yang melindungi yang ia ketahui mempunyai
sebab munasabah, ia bertindak berlawanan dengan akta;

(iii) Konvensyen ASEAN Mengenai Pemerdagangan Orang
(ACTIP) yang mana Malaysia telah menandatanganinya pada
21 November 2015 dan meratifikasinya pada 7 September
2017;

(iv) Konvensyen PBB Mengenai Jenayah Terancang (UNTOC)
yang mana Malaysia telah menandatangani konvensyen
tersebut pada 26 September 2002 dan meratifikasinya pada
24 September 2004; dan

(v) Protokol PBB Mengenai Pemerdagangan Orang (Protokol
TIP) yang mana Malaysia telah menyertainya pada 26
Februari 2009.

Tuan Yang di-Pertua, jenayah pemerdagangan orang merupakan bentuk
perhambaan moden, dengan izin, modern slavery yang merupakan cabaran global
yang dihadapi oleh banyak negara di dunia, termasuk negara-negara maju seperti
Amerika Syarikat, Eropah dan juga negara-negara di Asia. Pemerdagangan orang
merupakan suatu perbuatan yang dilakukan oleh seseorang yang boleh
menyebabkan seorang yang lain menjadi mangsa, di mana hak mereka telah

dinafikan, diperlakukan secara zalim dan tidak berperikemanusiaan.
