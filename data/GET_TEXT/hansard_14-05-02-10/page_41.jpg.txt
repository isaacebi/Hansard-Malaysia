DR. 2.8.2022 35

Ini menunjukkan keyakinan para pelabur terhadap suasana pelaburan kita.
Sekiranya tidak, kita tidak mungkin menerima pelaburan yang begitu tinggi seperti
yang saya sebutkan tadi. Terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Silakan Yang
Berhormat Tebrau.

Tuan Steven Choong Shiau Yoon [Tebrau]: Terima kasih Tuan Yang di-
Pertua. Terima kasih kepada Yang Berhormat Timbalan Menteri yang menjawab
soalan Yang Berhormat Kepong.

Soalan saya, adakah kepakaran dan kecekapan tenaga buruh satu kekangan
besar untuk menarik pelabur tertentu terutamanya sektor-sektor yang telah dipilih
oleh kerajaan yang akan membantu untuk memajukan negara kita? Sila jawab Yang
Berhormat Timbalan Menteri, terima kasih.

Datuk Lim Ban Hong: Terima kasih Yang Berhormat Tebrau berkenaan
dengan tenaga kerja untuk menarik para pelabur. Saya ingin menyatakan
Kementerian Perdagangan Antarabangsa dan Industri (MITI) selaku agensi kawal
selia bagi sektor pembuatan sentiasa memelihara hubungan yang baik dengan
Kementerian Sumber Manusia. Kita bekerjasama untuk bersama-sama
menyediakan tenaga kerja yang mencukupi untuk sektor pembuatan.

Untuk memastikan kita kata sektor pembuatan ini transformasi daripada
industri yang kita kata lebih bergantung kepada penggunaan tenaga kerja
terutamanya pekerja asing kepada industri yang berorientasikan teknologi, kita juga
telah melakukan langkah-langkah seperti berikut untuk membantu industri tempatan
untuk menangani cabaran guna tenaga.

Pertama, kita menyediakan pelbagai program dan insentif terutamanya untuk
menggalakkan automasi dan mekanisasi seterusnya untuk mengurangkan
kebergantungan kepada pelbagai skim seperti Skim Pinjaman Mudah Bagi Automasi
dan Modenisasi (SLSAM) di bawah MIDF, Elaun Modal Automasi, Dana Strategik
Pelaburan Domestik (DISF) mahupun Dana Impak Tinggi.

Selain daripada itu, kita juga menyediakan Dasar Industry4WRD dan kita
menyediakan dana intervensi untuk membantu industri tempatan terutamanya dalam
pembuatan untuk beralih dari industri yang berasaskan penggunaan tenaga kerja
kepada yang berorientasikan penggunaan teknologi.

Saya fikir kesemua langkah ini diambil dapat membantu meningkatkan daya
saing industri tempatan dan sekali gus juga membantu menarik pelaburan asing ke
negara kita. Terima kasih Tuan Yang di-Pertua.

Tuan Ahmad Fadhli bin Shaari [Pasir Mas]: Satu lagi, Pasir Mas.

Datuk Ignatius Dorell Leiking [Penampang]: Satu soalan. Satu soalan.
