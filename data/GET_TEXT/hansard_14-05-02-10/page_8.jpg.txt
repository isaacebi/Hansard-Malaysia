DR. 2.8.2022 2

Tuan Ahmad Tarmizi bin Sulaiman [Sik]: MQT dahulu Tuan Yang di-
Pertua.

Tuan Yang di-Pertua: MQT. Oh! Maaf, maaf. Oh! Silap. Saya
mempersilakan Yang Berhormat Tumpat, Dato’ Haji Che Abdullah bin Mat Nawi.

1. Dato’ Haji Che Abdullah bin Mat Nawi [Tumpat] minta Menteri Pertanian
dan Industri Makanan menyatakan sejauh mana persiapan kementerian untuk
menganjurkan MAHA 2022 dalam suasana pasca pandemik selepas empat (4)
tahun tidak diadakan serta apakah jangkaan manfaat yang bakal terhasil
menerusi penganjuran program MAHA pada tahun ini.

Menteri Pertanian dan Industri Makanan [Datuk Seri Dr. Ronald
Kiandee]: Terima kasih Tuan Yang di-Pertua. Terima kasih Yang Berhormat
Tumpat. Untuk makluman Ahli Yang Berhormat, objektif utama penganjuran
Pameran Pertanian Hortikultur dan Agro Pelancongan Malaysia atau lebih dikenali
sebagai MAHA adalah untuk mempromosi sektor agromakanan dan industri asas
tani dengan mengetengahkan kepelbagaian produk, penggunaan teknologi
tertinggi, kejayaan-kejayaan perusahaan serta pelbagai inisiatif yang diambil oleh
agensi-agensi kerajaan dan swasta dalam memajukan sektor pertanian negara.

Pameran pertanian terbesar dan berprestij ini turut mempamerkan
peluang-peluang perniagaan yang ditawarkan oleh industri agromakanan yang
sedang berkembang pesat. MAHA bakal berlangsung pada 4 hingga 14 Ogos
yang akan dirasmikan oleh Yang Amat Berhormat Perdana Menteri pada 6 Ogos
2022 ini.

Taman Ekspo Pertanian Malaysia Serdang ataupun MAEPS Selangor
dengan keluasan tapak seluas 125 hektar mampu menampung kehadiran
pengunjung sehingga 100,000 orang sehari. Pelaksanaan MAHA kali ini juga buat
julung-julung kalinya akan dianjurkan secara hibrid iaitu kombinasi fizikal dan
maya dengan izin, virtual.

Untuk makluman Ahli Yang Berhormat, tema MAHA pada tahun ini adalah
Sekuriti Makanan Untuk Masa Depan atau Food Security for the Future. Pemilihan
tema ini adalah bertepatan dan selari dengan hasrat kerajaan untuk memberi
tumpuan memperkukuhkan sekuriti makanan negara dalam menghadapi pelbagai
cabaran. Justeru itu, penganjuran MAHA 2022 ini akan menjadi platform utama
dalam usaha kerajaan melalui Kementerian Pertanian dan Industri Makanan untuk
memacu pemulihan sektor agromakanan negara selain membantu usahawan tani
untuk pulih semula daripada aspek penjanaan sumber pendapatan dan
seterusnya menjamin sekuriti makanan negara.

Pelbagai aktiviti promosi dan publisiti telah/dan sedang dilaksanakan di

seluruh negara untuk menguar-uarkan tentang MAHA 2022 ini serta tarikan-
