DR. 2.8.2022 94

sudah pasti penyeludupan rokok ini juga bakal tidak dikawal kerana perkara-perkara
yang kita bangkitkan dalam soal penamatan 2007 pada usia itu.

Jadi, maknanya penyulapan rokok ini bakal mengganas. Inilah kekangan kita
dan perlu kita lihat sejauh mana tindakan kita nanti. Saya sedar bahawa kementerian
juga telah menjalankan tanggungjawab dan usaha sebaik mungkin menerusi
pelbagai program dan juga libat urus dari tahun 1998.

Walau bagaimanapun, usaha hendaklah terus diperkasakan dan
diselaraskan dengan peredaran masa supaya Keluarga Malaysia dapat hidup bebas
daripada tabiat buruk tersebut. Jadi, saya mohon menyokong RUU Kawalan Produk
Tembakau dan Merokok 2022 dan perlu kita persetujui dan kita bawa kepada select
committee agar perkara ini dipersetujui dengan sebulat suara demi anak-anak kita
pada masa hadapan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Jempol. Seterusnya saya menjemput Yang Berhormat Kuala

Selangor.

3.25 ptg.

Datuk Seri Dr. Haji Dzulkefly bin Ahmad [Kuala Selangor]: Terima kasih
Tuan Yang di-Pertua. Assalamualaikum warahmatullahi wabarakatuh dan salam
sejahtera semua. Kuala Selangor bangkit untuk menyatakan sokongan dan dengan
penuh rasa insaf dan tanggungjawab akan keperluan untuk kita membincangkan
Rang Undang-undang Kawalan Produk Tembakau dan Merokok 2022 ini dengan
penuh tanggungjawab.

Tuan Yang di-Pertua, semua perlu tahu bahawa kemampuan akta sedia ada
dalam Akta Makanan tidak lagi boleh menangani perkembangan rokok alaf baharu
dan sebagainya. Justeru, dengan itu keperluan untuk rang undang-undang ini
digubal.

Tuan Yang di-Pertua, jelas kepada kita di samping keperluan untuk
menggubal undang-undang ini sekali gus ia juga adalah untuk memerhatikan
ataupun menunaikan dan mencapai target untuk mengurangkan 21 peratus
prevalent merokok di negara ini dalam tahun 2022 ini kepada lima peratus dalam
tahun 2040. Satu target yang sangat optimis.

Tuan Yang di-Pertua, saya tidak perlu berhujah akan peri pentingnya untuk
rang undang-undang ini digubal. Justeru, kerana kita sedia maklum akan kesan
rokok yang di negara kita sahaja seramai 26,000 nyawa terkorban akibat daripada
rokok dan segala penyakit yang sangat terkait dengannya sama ada serangan

jantung, kardiovaskular, disease seumpama strok, COPD dan sebagainya.
