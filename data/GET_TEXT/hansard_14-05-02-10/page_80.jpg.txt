DR. 2.8.2022 74

mengambil perhatian terhadap apa perkara yang telah dibangkitkan sebentar tadi
supaya imej negara dipulihkan seperti sediakala. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Jempol. Seterusnya, sesi minta penjelasan dan memberi

pandangan ini saya jemput Yang Berhormat Sepanggar. Lima minit.

2.39 ptg.

Datuk Mohd Azis bin Jamman [Sepanggar]: Terima kasih Tuan Yang di-
Pertua. Terima kasih atas peluang yang diberikan. Sebanyak 127 kali nama Malaysia
disebut dan Sabah tidak terkecuali disebut sebanyak lima kali di dalam Laporan
Trafficking in Persons Report July 2022 yang dikeluarkan oleh Amerika Syarikat.
Maknanya ada asas mengapa Amerika Syarikat mengekalkan Malaysia di tier 3
dalam laporan mereka.

Dalam konteks Sabah Tuan Yang di-Pertua, 11 Mei 2017, seramai 250
mangsa pemerdagangan manusia diselamatkan di Tawau. Pada 21 Oktober 2018
seramai 15 orang PATI ditahan di Sandakan di bawah Akta Antipemerdagangan
Orang dan Antipenyeludupan Migran. Pada 22 Ogos 2019, pasukan Polis Marin
memberkas seorang juragan yang disyaki terlibat dalam aktiviti pemerdagangan
manusia di Tawau.

01440

Tahun 2020, 2021 dan 2022, kejadian yang sama tetap berlaku di tempat
yang sama di kawasan dan daerah yang sama di Sabah iaitu Pantai Timur Sabah.
Ini apa yang dilaporkan ditangkap, didakwa oleh pihak penguat kuasa. Namun,
rakyat Sabah tahu dan percaya Yang Berhormat Menteri pun tahu bahawa aktiviti
penyeludupan, aktiviti pemerdagangan manusia dan kehadiran Pendatang Asing
Tanpa Izin sememangnya berlaku berleluasa di bumi Sabah.

Tadi rakan-rakan sebut tentang polisi dan sebagainya. Akan tetapi, saya lebih
berfokus kepada proses pencegahan.

Tuan Yang di-Pertua, sudah sembilan tahun Pantai Timur Sabah diletakkan
di bawah kawalan ESSCOM dan saya ingin mengucapkan jutaan terima kasih
kepada pegawai-pegawai dan _ perajurit kita yang bertungkus-lumus
mempertahankan sempadan negara. Namun, tindakan kerajaan yang berterus-
terusan selama sembilan tahun meletakkan perintah berkurung di kawasan
ESSZONE sudah mula dipersoalkan keberkesanannya. Kerajaan perlu mencari
mekanisme terbaik bagi meningkatkan keselamatan di Pantai Timur Sabah bagi
menggantikan perintah berkurung ini. Sekatan ini menyebabkan industri
pelancongan di kawasan itu terjejas dan beberapa lagi negara menasihatkan

rakyatnya untuk tidak berkunjung ke kawasan itu.
