DR. 2.8.2022 72

2.33 ptg.

Datuk Seri Haji Mohd Salim Sharif [Jempol]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Yang di-Pertua
kerana mengizinkan saya untuk sama mengambil bahagian dalam usul yang telah
dikemukakan oleh Yang Berhormat Menteri Dalam Negeri mengenai isu
pemerdagangan orang dan buruh paksaan berdasarkan Laporan Tahunan Jabatan
Negara Amerika Syarikat.

Berdasarkan laporan yang telah dibentangkan oleh JNAS dalam tempoh
penilaian bermula 1 April 2021 hingga 31 Mac 2022 sebanyak 108 negara telah
dikesan terdapat unsur pemerdagangan orang dan buruh paksaan. Hal ini termasuk
Malaysia dengan mengumumkan tahap penurunan kedudukan ke tahap 3 oleh
Jabatan Negara Amerika Syarikat yang perlu kita bincang dan kita bahas pada hari
ini.

Penurunan tahap tersebut adalah disebabkan Malaysia tidak memenuhi
piawaian minimum untuk menghapuskan kegiatan pemerdagangan manusia dan
tiada usaha yang signifikan. Tuduhan dan dakwaan yang dibuat oleh Jabatan Negara
Amerika Syarikat amat serius seolah-olah Majlis Antipemerdagangan Orang dan
Antipenyeludupan Migran (MAPO) tidak berusaha untuk membanteras
pemerdagangan manusia.

Soalan saya, apakah perancangan kementerian untuk memperkasakan
peranan MAPO dalam membanteras pemerdagangan manusia di Malaysia? Sejauh
manakah koordinasi dan libat urus yang telah dibuat bersama 22 buah kementerian
dan juga agensi yang berkaitan? Apakah program-program yang sedang dirangka
ataupun telah dilakukan oleh kementerian untuk memperbaiki kedudukan tahap
negara pada masa hadapan?

Pemerdagangan orang dan penyeludupan migran merupakan perkara yang
berbeza meskipun kedua-dua kegiatan tersebut boleh mencipta keuntungan kepada
pihak yang tidak bertanggungjawab. Pemerdagangan orang selalunya dikaitkan
paksaan atau tanpa persetujuan mangsa manakala_ penyeludupan pula
kebiasaannya adalah mangsa sendiri menyedari akan tindakan atau salah laku yang
dilakukannya. Walau bagaimanapun kedua-dua salah laku jenayah ini hanya terjadi
disebabkan oleh kelemahan kita iaitu pihak berkuasa yang gagal mengawal
sempadan negara dengan baik sehingga boleh dibolosi.

Soalan saya, apakah statistik terkini tangkapan yang berjaya dibuat
melibatkan jenayah pemerdagangan orang dan penyeludupan migran? Apakah
perancangan kementerian untuk meningkatkan kawalan di kawasan sempadan

negara sama ada di darat mahupun di pengairan.
