18 DR.20.09.2021

DG41 secara one-off bagi mengisi kekosongan guru di sekolah. Urusan pengambilan PPP
ini adalah di bawah bidang kuasa Suruhanjaya Perkhidmatan Pendidikan SPP selaku
pihak berkuasa melantik. Dari segi kriteria pemilihan, Keutamaan akan diberikan kepada
graduan yang mempunyai kelayakan ikhtisas pendidikan daripada Universiti Awam (UA),
Universiti Swasta dan juga universiti luar negara untuk dilantik secara tetap.

Selain daripada itu, calon juga perlu memenuhi syarat skim perkhidmatan,
memenuhi padanan kluster mata pelajaran dan berjaya dalam temu duga SPP. Temu
duga tersebut menilai kompetensi umum seperti sikap, penampilan diri, pengetahuan am
dan kompetensi fungsional seperti kandungan mata pelajaran dan pedagogi. Sekiranya
bilangan calon yang berjaya dilantik dalam kalangan graduan yang mempunyai kelayakan
ikhtisas pendidikan masih belum mencukupi, maka SPP akan melaksanakan kaedah
lantikan secara contract of service (COS) dalam kalangan calon-calon yang tidak
mempunyai kelayakan ikhtisas pendidikan.

Untuk makluman Ahli Yang Berhormat, berdasarkan data sehingga 19
September 2021, terdapat 21,564 kekosongan guru di sekolah KPM seluruh negara.
Dengan mengambil kira pengambilan one-off tersebut, baki kekosongan 2,862 akan diisi
melalui proses lantikan biasa secara berterusan oleh SPP. KPM yakin dengan
pengambilan one-off ini perkara berkaitan kekurangan guru yang telah berlanjutan
bertahun-tahun lamanya akan dapat diselesaikan. Terima kasih.

Tuan Yang di-Pertua: Terima kasih. Soalan tambahan pertama.

Tuan Sabri bin Azit [Jerai]: Terima kasih atau jawapan. Saya ingin merujuk
kepada data terkini sistem pertukaran guru. Setakat 19 September 2021 menunjukkan
seramai 6,621 orang guru yang memohon masuk ke negeri tertentu. Seramai 7,499 orang
guru memohon untuk keluar dari negeri tertentu. Apakah strategi KPM bagi memastikan
penempatan 18,000 orang guru baharu ini selari dengan permohonan pertukaran guru
pada sesi semasa dan sekali gus dapat menyelesaikan masalah guru duka lara yang
sedang merayu agar suara mereka turut diberi perhatian? Sekian.

Tuan Yang di-Pertua: Terima kasih Yang Berhormat. Silakan Yang Berhormat
Menteri.

Datuk Dr. Mohd Radzi bin Md. Jidin: Terima kasih Yang Berhormat. Tuan
Yang di-Pertua, perkara berkaitan pertukaran guru ini adalah satu perkara yang telah
menjadi isu di peringkat kementerian dan seluruh negara untuk satu tempoh yang
panjang. Maka di peringkat kementerian, kami sedang merangka satu perancangan untuk
melihat bagaimanakah kita dapat melaksanakan pertukaran guru ini dengan pendekatan
yang lebih menyeluruh. Insya-Allah dalam tempoh terdekat, kita akan keluarkan satu garis
panduan baharu, surat pekeliling ikhtisas menjelaskan berkaitan pertukaran guru bagi
menggantikan surat pekeliling ikhtisas tahun 1975.

Jadi, insya-Allah kita susun balik, kita akan lihat balik pertukaran guru dan
seperti mana yang disebut oleh Yang Berhormat tadi kita akan ambil kira dalam
kemasukan 18,000 yang baharu ini kita akan jajarkan dengan pertukaran yang dipohon.

01120

Namun begitu, kita perlu pastikan bahawa sebarang pertukaran itu dibuat
berdasarkan keperluan di setiap sekolah yang ada, terima kasih.

Tuan Yang di-Pertua: Ada yang lain? Saya bagi Yang Berhormat Tuaran pula,
maaf Yang Berhormat Kalabakan.

Datuk Seri Panglima Wilfred Madius Tangau [Tuaran]: Terima kasih Tuan
Yang di-Pertua. Untuk mendapatkan 18,000 orang guru-guru ini untuk menyelesaikan
masalah kekurangan guru di pelbagai sekolah di seluruh negara, adakah kerajaan
khususnya kementerian sedar bahawa apabila guru-guru yang dihantar ke sekolah yang
berkenaan, guru yang dihantar itu adalah bukan guru yang mempunyai opsyen yang telah
dilatih untuk opsyen tersebut.

Adakah pihak kementerian sedar bahawa nanti guru-guru yang dihantar ini tidak
menyelesaikan masalah? Oleh itu, adakah pihak kerajaan memikirkan supaya adanya
