104 DR.20.09.2021

Sektor ekonomi — Kerajaan telah memperkenalkan Pakej Perlindungan Rakyat
dan Pemulihan Ekonomi iaitu PEMULIH bagi memastikan ekonomi negara kita
mempunyai daya tahan (economic resilience) dengan izin Tuan Yang di-Pertua dan pada
masa yang sama isu-isu kebajikan rakyat masih terjaga dengan baik.

Saya mengucapkan terima kasih kepada keprihatinan kerajaan melalui
Kementerian Kewangan baru-baru ini yang sudi menunaikan permintaan rakyat untuk
mengecualikan kadar faedah bagi pinjaman bank yang telah diluluskan yang telah diberi
moratorium. Pun begitu, dalam sektor ini, saya mencadangkan beberapa perkara lagi
sebagai penambahbaikan terhadap PEMULIH dan PEMERKASA mengambil kira
pelbagai faktor semasa.

Antara cadangan yang ingin saya utarakan adalah kepada Kementerian
Kewangan memohon pengurangan kadar faedah atau keuntungan dan pemberian
moratorium kepada pinjaman daripada institusi-institusi yang bukan bank seperti syarikat-
syarikat kredit lain. Kedua, pengurangan kadar faedah atau keuntungan kad kredit
dicadangkan diturunkan kepada empat hingga lima peratus.

Ketiga, pemberian moratorium selama tiga bulan bagi golongan yang tidak layak
menerima moratorium. Contohnya, seperti mereka yang tergolong dalam kumpulan T20
serta tidak mampu membayar hutang dalam tempoh 90 hari kerana terganggu punca
pendapatan akibat COVID-19. Ini bagi mengelakkan lebih ramai yang terkesan
diisytiharkan muflis. Keempat, skim MySalam turut diperluaskan kepada golongan sasar
yang memerlukan terutamanya yang berada di luar daripada golongan berpendapatan
rendah iaitu B40, khususnya golongan yang berpendapatan sederhana (M40).

Seterusnya kepada sektor perkhidmatan kesihatan. Saya mencadangkan supaya
diwujudkan satu skuad perkhidmatan membantu pesakit atau bekas pesakit COVID-19
secara peribadi. Contohnya, kunjungan kakitangan perubatan kepada pesakit dan
pengangkutan membawa pesakit ke klinik atau hospital untuk menerima rawatan dan
menjalani kehidupan yang dikhususkan kepada pesakit yang miskin dan juga tidak
mempunyai waris dalam memenuhi kehidupan mereka.

Skuad perkhidmatan ini boleh digabungjalinkan dengan mana-mana kementerian
tetapi dipimpin oleh Kementerian Kesihatan termasuklah juga sama ada GLC, sumbangan
CSR mereka ataupun daripada NGO-NGO supaya ia memberi satu ruang kepada pesakit-
pesakit COVID-19 selepas daripada mereka menjalani rawatan terus untuk mereka
berada dalam perkhidmatan yang boleh ditawarkan untuk kepentingan mereka.

Kepada Kementerian Pembangunan Wanita, Keluarga dan Masyarakat.
Penambahbaikan projek Program Prihatin Kasih daripada RM100 sebulan kepada RM200
sebulan dan tempoh dilanjutkan sehingga enam bulan melibatkan 300 ribu keluarga
miskin. Kementerian Pengajian Tinggi, dipohon pengurangan yuran di IPTA sebanyak 50
peratus bagi sesi pengajian tahun 2021 dan tahun 2022 serta bantuan yuran RM1,000
kepada pelajar di IPTS bagi sesi pengajian tahun 2021 dan tahun 2022.

Jabatan Perdana Menteri, Bahagian Hal Ehwal Agama — Saya pohon supaya
pemberian bantuan one-off kepada guru-guru maahad tahfiz, sekolah agama rakyat,
institusi-institusi pondok dan prasekolah yang terjejas serta bantuan per kapita pelajar.
Kementerian Wilayah Persekutuan — Bantuan segera diberi kepada anak-anak
gelandangan yang berlegar di sekitar bandar Kuala Lumpur dari aspek kebajikan,
pendidikan dan kesihatan untuk memastikan mereka mempunyai masa depan seperti
kanak-kanak yang lain.

Kementerian Dalam Negeri, dipohonkan pengecualian atau diskaun bayaran
pembaharuan pasport diberikan kepada pemegang pasport yang ingin memperbaharui
pasport mengikut tempoh yang dipohon bagi mengurangkan beban pemegang pasport-
pasport tersebut. Sejak daripada Mac 2020, sempadan negara ditutup sedangkan berlaku
halangan perjalanan tetapi tempoh sah laku pasport masih dipegang oleh pemegang
pasport. Ini supaya hak pemegang pasport diberikan pertimbangan.

Seterusnya, saya ingin untuk mendapat maklum tentang Agensi Pengurusan
Bencana Negara (NADMA), tentang Tabung COVID-19 yang diselaraskan oleh agensi ini.
