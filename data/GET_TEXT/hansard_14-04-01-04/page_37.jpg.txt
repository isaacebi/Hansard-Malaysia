DR.20.09.2021 29

12:04 tgh.

Dato Sri Hajah Rohani binti Abdul Karim [Batang Lupar]: Terima kasih Tuan
Yang di-Pertua. Assalamualaikum warahmatullahi wabarakatuh.

Batang Lupar bukan kepalang,
Keluarga Malaysia salam Kenyalang.

Tuan Yang di-Pertua, terima kasih di atas kesempatan yang diberikan kepada
Batang Lupar mengambil bahagian dalam perbahasan pada kali ini. Terlebih dahulu saya
ingin menjunjung kasih Titah Ucapan Ke bawah Duli Yang Maha Mulia Seri Paduka Yang
di-Pertuan Agong semasa pembukaan penggal keempat Parlimen Keempat Belas baru-
baru ini. Setinggi tahniah kepada Yang Amat Berhormat Dato’ Sri Ismail Sabri bin Yaakob,
Ahli Parlimen Bera di atas amanah baru yang digalas sebagai Perdana Menteri
Kesembilan.

Transformasi Politik. Tuan Yang di-Pertua, politik negara mencatat sejarah
apabila buat julung kalinya pihak kerajaan dan Pakatan Harapan memeterai MoU
Transformasi dan Kestabilan Politik bagi membentuk satu kerjasama bipartisan yang
kukuh serta mantap dalam mengangkat semangat keluarga Malaysia. Konsep bipartisan
ini bukanlah sesuatu yang baharu di kalangan Kumpulan Rentas Parti Parlimen Malaysia
— Matlamat Pembangunan Lestari atau All-Party Parliamentary Group Malaysia —
Sustainable Development Goals (APPGM-SDG) yang bersifat bipartisan multisectoral.

Matlamat Pembangunan Lestari (SDG). Tuan Yang di-Pertua, sebagai pengerusi
APPGMSDG saya dan pasukan ini berperanan aktif bagi menggerakkan Agenda 2030
Pertubuhan Bangsa-bangsa Bersatu untuk melokalisasikan SDG di peringkat kawasan
Parlimen melalui penyelidikan dalam mengenal pasti isu-isu tempatan di semua kawasan
Parlimen yang mengambil bahagian.

Seterusnya, program pembangunan kapasiti dan projek solusi akan dilaksanakan.
Menerusi inisiatif SDG ini Voluntary National Report (VNR) telah diserahkan kepada
Pertubuhan Bangsa-bangsa Bersatu dan ini menunjukkan keseriusan kerajaan dalam
mendukung usaha global ini. Di dalam VNR ini, kerajaan telah menyatakan tentang
penubuhan Jawatankuasa Pemandu SDG Nasional adalah penting bagi kerajaan
menyusun dan memantau segera pelan tindakan di bawah jawatankuasa ini kerana
kurang daripada empat tahun VNR seterusnya akan dibentangkan sekali lagi bagi
membuktikan Malaysia berada di landasan yang tepat dalam melaksanakan SDG.

Baru-baru ini juga kerajaan telah memberikan komitmen dalam penubuhan
pasukan petugas penyampaian SDG antara agensi multistakeholder di peringkat daerah.
Penyelarasan di peringkat akar umbi ini penting terutama dalam melibatkan pejabat
residen dan pejabat daerah yang mana mereka lebih memahami isu dan masalah
setempat. Pendekatan secara silo antara pelbagai agensi dalam merealisasikan agenda
ini harus dielakkan. Pandemik COVID-19 memberi kesan mendalam terhadap sektor
kesihatan, ekonomi, pendidikan, kesihatan mental malah keseluruhan sosiokehidupan.

Dalam menangani permasalahan ini, saya mencadangkan bahawa isu rentan dan
kesusahan rakyat yang kerajaan tangani perlu melibatkan skop yang lebih luas dan bukan
hanya kepada peningkatan pendapatan sesebuah keluarga tetapi juga kesejahteraan,
kesaksamaan gender, pendidikan inklusif, isu populasi, perumahan dan kependudukan
dengan dimensi yang lebih luas.

Dasar Wanita Negara. Tuan Yang di-Pertua Laporan Indeks Jurang Gender
Global 2021 Malaysia berada di kedudukan ke-112 daripada 156 buah negara di mana
jatuh daripada kedudukan sebelum ini iaitu 104. Walaupun score card Malaysia dalam
Indeks Jurang Gender Global 2021 menunjukkan Malaysia berjaya merapatkan jurang
dalam sub indeks pendidikan dan kesihatan, namun tidak dalam bidang ekonomi serta
politik.
