102 DR.20.09.2021

Tuan Yang di-Pertua, pada pendapat saya, salah satu langkah atau satu contoh
dalam Perjanjian MA63 iaitu 20-Point Agreement untuk Sabah, 18-Point Agreement untuk
Sarawak adalah untuk menambah bilangan kerusi Dewan Rakyat kepada nisbah satu
pertiga masing-masing. Ini dikira pada dasarnya Sarawak patut ditambah dari 31 kerusi
Parlimen kepada sekurangnya-kurangnya 70 kerusi. Begitu juga dengan Sabah, perlu
ditambah kepada 70 kerusi daripada 25 yang ada sekarang. Rasionalnya pada hemat
saya ialah mana-mana pindaan ke atas Perlembagaan Persekutuan tidak boleh diluluskan
sewenang-wenangnya tanpa undi tambahan dari Sarawak dan Sabah _ untuk
mencukupkan kepada dua pertiga.

Tuan Yang di-Pertua, pada awal tahun ini juga, Yang Amat Berhormat Perdana
Menteri Kelapan telah melawat negeri Sarawak dan beliau telah dipetik oleh media sosial
dan memanggil Sarawak dan Sabah sebagai wilayah atau region. Ini sebagai permulaan
adalah amat baik dan perlu disanjungi sebagai langkah pertama untuk mengembalikan
hak-hak Sarawak dan Sabah seperti termaktub dalam Perjanjian MA63. Akan tetapi
malangnya beliau tidak kesampaian untuk melihat perkara ini menjadi nyata kerana telah
didesak untuk meletak jawatan pada 16 Ogos 2021. Justeru itu, saya harap Yang Amat
Berhormat Perdana Menteri Kesembilan dapat mengambil iktibar tentang usaha mantan
Perdana Menteri Kelapan untuk terus berusaha merealisasikan perkara ini dalam MA63
ini.

Tuan Yang di-Pertua, baru-baru ini satu MoU telah ditandatangani bersama oleh
pihak kerajaan dan Pakatan Harapan. Walaupun parti saya iaitu Parti Sarawak Bersatu
tidak terlibat dengan Mou itu, kita berpendapat pada dasarnya bersetuju dengan langkah
yang akan diambil yang melibatkan MA63. Perkara ini perlu disegerakan dan diambil
keutamaan oleh kerajaan. Jangan ia jadi sekadar retorik politik dan tidak dilaksanakan
dalam masa terdekat.

Saya juga ingin merayu dan menyeru kepada Yang Amat Berhormat Perdana
Menteri Kesembilan untuk melibatkan semua _ stakeholders dalam perbincangan
berhubung masalah MA63. Kerajaan Negeri Sarawak dan Sabah perlu ikut serta dalam
segala jawatankuasa yang dibentuk oleh kerajaan dalam mengatasi isu ini. Jangan terlalu
banyak jawatankuasa ditubuhkan, nanti boleh menimbulkan pelbagai masalah seperti
ungkapan, “too many cooks will spoil the broth” dengan izin, Tuan Yang di-Pertua.

Saya hendak quote satu lagi ungkapan yang pernah dikatakan oleh mendiang
Tun Jugah Anak Barieng semasa mendiang terlibat dalam rundingan pembentukan
Malaysia pada awal 60-an. Mendiang berkata, “Jangan-jangan Malaysia macam tebu.
Manis pada permulaannya tetapi tawar pada penghujungnya”. Saya dapati perkara ini ada
kebenarannya, Tuan Yang di-Pertua.

Kita melihat banyak perkara seperti yang termaktub dalam MA63 telah terhakis
sekian lama seperti Akta Pembangunan Petroleum atau PDA 1974. Kita telah beberapa
kali memohon agar royalti hasil minyak petroleum diberi atau ditingkatkan pada siling 20
peratus dan bukannya pada kadar lima peratus seperti sekarang ini.

Sekiranya ia ditunaikan, Sarawak akan mendapat lebih banyak dana untuk
membangunkan kawasan pedalaman yang sangat mundur. Satu lagi isu tentang MA63
iaitu Territorial Sea Act (TSA) atau Akta Laut 2012. Pada dasarnya, akta ini telah
menghakis Exclusive Economic Zone (EEZ) Sarawak dan Sabah seperti apa yang
dikatakan oleh Yang Berhormat Kota Belud sebentar tadi di mana pelantar benua telah
diturunkan dari 12 batu nautika kepada tiga batu nautika dari pantai Sarawak dan Sabah.
Ini menyebabkan Sarawak dan Sabah kerugian besar daripada segi kekurangan sumber
dan juga rezeki. Peluang untuk melombong dan mencari minyak dan juga pembangunan
industri perikanan terbatas kerana terhadnya keluasan EEZ.

Tuan Yang di-Pertua, saya menyeru sekali lagi agar Yang Amat Berhormat
Perdana Menteri Kesembilan mengambil maklum perkara ini dan juga saya amat
mengharapkan Menteri di Jabatan Perdana Menteri (Parlimen dan Undang-undang) yang
berasal dari Sarawak dapat sama-sama mengutamakan hak-hak Sarawak dan Sabah
seperti termaktub dalam Perjanjian MA63.
