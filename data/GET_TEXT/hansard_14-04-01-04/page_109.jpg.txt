DR.20.09.2021 101

ini dilihat amat penting untuk memberikan perkhidmatan menyelamat sekiranya berlaku
insiden-insiden kecemasan dan saya berharap Yang Berhormat Menteri KPKT yang
baharu dapat meneruskan inisiatif ini di Daerah Julau secepat mungkin.

Terakhir, saya ingin memohon kementerian MEDAC untuk menambah satu lagi
mesin ATM Bank Rakyat di pekan Julau dan menyediakan kelengkapan mesin ATM di
Pakan. Hal ini kerana mesin ATM yang sedia ada tidak mencukupi, sering rosak kerana
tidak diselenggara dengan baik dan selalu kekurangan wang. Situasi sebegini
menyukarkan penduduk tempatan kerana ada antara mereka yang terpaksa berulang alik
sejauh sehingga satu jam perjalanan semata-mata untuk proses transaksi wang mereka.

Akhir kata Tuan Yang di-Pertua, saya berharap agar agenda RMKe-12 yang bakal
dibentangkan kelak dalam Dewan yang mulia ini oleh pihak kerajaan dapat merangkumi
dasar yang inklusif agar martabat wanita, anak muda dan golongan orang asal untuk
menjadi keutamaan dan kerjasama pembangkang amat dialu-alukan supaya iltizam yang
dizahirkan oleh Yang di-Pertuan Agong untuk melihat Keluarga Malaysia dapat dicapai
dalam merealisasikan matlamat ‘Malaysia Makmur, Inklusif, Mampan’. Sekian, terima
kasih.

Tuan Yang di-Pertua: Terima kasih Yang Berhormat. Seterusnya Yang
Berhormat Sri Aman. Saya ingin habiskan sehingga Yang Berhormat Sri Aman, Yang
Berhormat Dungun, Yang Berhormat Kota Melaka, Yang Berhormat Kota Samarahan dan
Yang Berhormat Tampin. Jadi saya minta semua selesaikan dalam masa 12 minit ya.
Yang Berhormat Sri Aman, silakan.

7.08 mlm.

Dato’ Masir Kujat [Sri Aman]: Terima kasih Tuan Yang di-Pertua kerana
memberikan saya peluang untuk menjunjung kasih ke atas titah Duli Yang Maha Mulia
Yang di-Pertuan Agong semasa pembukaan rasmi Penggal Keempat Parlimen Keempat
Belas baru-baru ini.

Saya juga turut mengucapkan berbanyak terima kasih ke atas nasihat dan teguran
Yang di-Pertuan Agong untuk kita mengurangkan politicking dan memberi kerjasama dan
fokus untuk membendung penularan penyakit COVID-19. Terima kasih juga kepada
semua terutamanya kepada barisan hadapan atau frontliners seperti pasukan kesihatan,
polis, bomba, RTM, tentera dan semua yang terlibat secara langsung atau tidak langsung
untuk memerangi wabak ini.

Tanggungjawab dan peranan yang berat dalam usaha ini akan dilakar dalam
sejarah pada masa hadapan. Semoga ianya diteruskan sehinggalah impian kita untuk
mencapai kembali kehidupan normal kita seperti biasa sebelum kita dilanda dengan teruk
wabak COVID-19 ini.

Tuan Yang di-Pertua, saya ingin menyentuh perkara berkaitan dengan perkara
MA63.

01910

Tadi Yang Berhormat Sepanggar telah menyebut sekiranya progress report tidak
dihantar kepada UN, kalau itu benar, saya menyeru dan menyokong pertanyaan beliau
untuk Putrajaya menghantar report dengan segera. Ramai juga Ahli Yang Berhormat yang
berhujah seperti Yang Berhormat Semporna dan Yang Berhormat Pulai mengenai perkara
ini. Saya menyokong penuh saranan mereka agar MA63 mesti dikembalikan kepada
asalnya oleh Yang Amat Berhormat Perdana Menteri Kesembilan.

Pada April 2019, Yang Amat Berhormat Perdana Menteri Ketujuh telah pun
membentangkan pindaan ke atas Perlembagaan Persekutuan untuk mengembalikan
Sarawak dan Sabah kepada status asalnya sebagai rakan kongsi atau equal partners,
dengan izin. Pindaan ini kalau diluluskan pada masa itu, akan mengembalikan status
Sarawak dan Sabah sebagai sebuah region atau wilayah dan bukannya dikenali sebagai
sebuah negeri sama taraf dengan negeri-negeri di Semenanjung Malaysia.
