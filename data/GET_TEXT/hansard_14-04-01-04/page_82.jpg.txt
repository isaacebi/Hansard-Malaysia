74 DR.20.09.2021

Tuan Yang di-Pertua, saya mohon peruntukan khas disediakan bagi hospital-
hospital besar khususnya Hospital Sultan Ismail, Johor Bahru bagi memastikan keperluan
tambahan peralatan, katil dan ubat-ubatan yang diperlukan untuk menampung
peningkatan pesakit-pesakit COVID-19 dapat disalurkan supaya tiada pesakit akan ditolak
rawatan atau diberi rawatan yang kurang walaupun kes-kes yang perlu rawatan sudah
mula menurun dalam dua ke tiga minggu yang lalu.

Ada banyak pusat penjagaan warga emas, orang tidak upaya dan kurang upaya,
anak yatim, pemulihan dadah dan sebagainya telah kurang menerima derma dalam
bentuk duit dan barangan keperluan selepas PKP dilaksanakan sejak bulan Mac tahun
2020. Saya mohon kerajaan ambil perhatian dalam perkara ini dan memperuntukkan dana
khas untuk menyalurkan bantuan yang sewajarnya kepada pusat-pusat penjagaan yang
berdaftar. Saya juga memohon perhatian Yang Berhormat Menteri Kesihatan terhadap
kesesuaian tempat-tempat yang digunakan sebagai pusat CAC swasta.

01700

Banyak pusat CAC swasta menggunakan kedai untuk tujuan ini. Ini membuatkan
orang ramai tidak berani mengunjungi kedai-kedai di sebelah kiri dan kanan pusat CAC
swasta. Saya mencadangkan kementerian mesti menetapkan syarat supaya pusat CAC
swasta hanya boleh dibuat di padang, balai raya atau tempat yang tidak menggugat
keselamatan orang ramai yang sihat.

Tuan Yang di-Pertua, ada sekurang-kurangnya satu juta warga Malaysia yang
belajar, kerja atau menetap sementara di luar negara. Ramai di antara mereka sudah
habis menerima vaksin dua dos tetapi kerajaan kemungkinan besar tidak mempunyai data
ini dan ini akan buat pengiraan kadar vaksinasi yang dilaporkan oleh kerajaan dari semasa
ke semasa tidak tepat.

Ramai warganegara ini sudah balik ke tanah air dan ditambah lagi dengan
pemegang MM2H dan pas residen sementara atau permit kerja sudah masuk ke Malaysia.
Adakah kerajaan sudah menyediakan kaedah untuk memastikan MySejahtera mereka
dikemas kini dengan maklumat bahawa mereka sudah habis terima vaksin dua dos.

Warga Malaysia yang terkandas di Singapura memohon keprihatinan pihak
kerajaan mencari jalan menang dan tenang kepada semua yang terkandas di Singapura.
Statistik menunjukkan seramai 300,000 warga Malaysia ulang-alik ke Singapura setiap
hari untuk mencari rezeki sebelum wabak COVID-19. Warga Malaysia berbilang kaum
terkandas sekian lama di Singapura kerana sekatan perjalanan kedua-dua kerajaan dan
melibatkan kos yang amat tinggi.

Kerajaan Persekutuan perlu membuat sesuatu yang membolehkan warga
Malaysia yang sekian lama tidak dapat bersama keluarga dapat pelepasan perjalanan dari
Singapura ke Malaysia dan Malaysia ke Singapura setiap bulan. Kebanyakan warga
Malaysia sudah divaksin dua dos di Singapura dan sudah biasa mematuhi SOP setiap
hari.

Warga Malaysia yang bekerja di Singapura dari segi perspektif ekonomi Malaysia,
dianggarkan berpuluh bilion ringgit setahun. Mereka membawa foreign currency dengan
izin untuk kestabilan Ringgit Malaysia. Harap pihak Kerajaan Persekutuan boleh membuat
sesuatu yang memberi ketenangan kepada warga Malaysia yang bekerja di Singapura.

Tuan Yang di-Pertua, Kerajaan Persekutuan ada menyalurkan bantuan seperti
GKP tetapi saya mendapati bahawa ramai PKS atau SME dengan izin telah menghentikan
perniagaan atau mengecilkan operasi semasa PKP dilaksanakan. Saya berpendapat
bantuan yang paling memerlukan adalah modal untuk memulakan balik atau
mengembangkan perniagaan mereka.

Saya mohon mencadangkan bahawa pinjaman dengan kadar faedah murah
sehingga RM50,000 setiap perusahaan dapat diberi kepada mereka melalui Bank
Simpanan Nasional atau Bank SME dengan jaminan daripada Kerajaan Persekutuan
sebanyak RM5 bilion supaya sumbangan daripada PKS atau SME yang memberi banyak
peluang pekerjaan kepada warga Malaysia selain daripada sumbangan kepada KDNK
(GDP) dengan izin tidak terjejas.
