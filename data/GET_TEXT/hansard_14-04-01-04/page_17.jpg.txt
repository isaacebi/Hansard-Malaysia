DR.20.09.2021 9

01040

Tinggal lagi mungkin ada perbezaan-perbezaan pendapat, mengelirukan bagi
sesetengah orang, tidak pula mengelirukan kepada orang lain. Akan tetapi asasnya
adalah sejauh manakah sesuatu tindakan itu melanggari undang-undang dan sekiranya
siasatan menyatakan ia melanggari undang-undang, maka tidak ada sesiapa pun yang
berada di atas daripada undang-undang. Sepertimana kita tahu daripada segi
penguatkuasaan, kita lihat bagaimana Menteri-menteri termasuk saya pun didenda
beberapa kali apabila melanggar SOP misalnya. Dua kali sekurang-kurangnya.

Jadi, kerajaan dapat memberi jaminan bahawasanya dalam menguatkuasakan
undang-undang, tidak ada yang membezakan sama ada seseorang itu Menteri ataupun
tidak dan ia bergantung kepada penyiasatan dan kes-kes yang berkaitan. Terima kasih
Yang Berhormat.

Tuan Yang di-Pertua: Terima kasih. Soalan seterusnya Yang Berhormat
Segambut.

Puan Hannah Yeoh Tseow Suan [Segambut]: Tuan Yang di-Pertua, soalan
saya nombor empat.

4. Puan Hannah Yeoh Tseow Suan [Segambut] minta Menteri Pembangunan
Wanita, Keluarga dan Masyarakat menyatakan statistik jumlah kanak-kanak yang telah
menjadi anak yatim akibat COVID-19 dan langkah kementerian dalam penjagaan dan
kebajikan kanak-kanak ini mengikut pecahan mereka yang kehilangan ibu dan ayah,
kehilangan kedua-duanya dan/atau kehilangan penjaga.

Menteri Wanita, Keluarga dan Masyarakat [Datuk Seri Rina binti Mohd
Harun]: Assalamualaikum warahmatullahi wabarakatuh. Salam sejahtera, salam keluarga
Malaysia. Tuan Yang di-Pertua, saya mohon izin untuk menjawab pertanyaan daripada
Yang Berhormat Segambut, Yang Berhormat Pandan bertarikh 23 September 2021, Yang
Berhormat Balik Pulau bertarikh 5 Oktober 2021, Yang Berhormat Kemaman dan Yang
Berhormat Merbok bertarikh 11 Oktober secara bersekali kerana pertanyaan-pertanyaan
tersebut saling berkait dan merujuk kepada isu yang sama.

Kementerian Pembangunan Wanita, Keluarga dan Masyarakat amat prihatin
terhadap kebajikan kanak-kanak yang telah kehilangan ibu dan ayah atau penjaga atau
kedua-duanya disebabkan oleh pandemik COVID-19 dan memerlukan pembelaan
sewajarnya.

Berdasarkan statistik Kementerian Pendidikan Malaysia sehingga 13 September
2021. Seramai 4,422 orang murid sekolah di bawah KPM telah kehilangan ibu bapa,
penjaga akibat COVID-19 serta menjadi anak yatim piatu akibat wabak COVID-19 sejak
pandemik ini melanda negara. Sebanyak 154 orang murid merupakan yang kehilangan
kedua-dua ibu dan juga ayah. Kementerian telah mengambil inisiatif dan langkah-langkah
bagi memberi bantuan serta sokongan kepada kanak-kanak seperti berikut.

Pertama, pemberian bantuan kewangan bagi menampung keperluan hidup
kanak-kanak dan anggota keluarga kanak-kanak. Jenis bantuan yang diberikan adalah
tabung bantuan segera dan bantuan kanak-kanak. Kerajaan semasa pengumuman
Belanjawan Negara 2021 telah bersetuju menaikkan kadar bantuan bulanan di bawah
Skim Bantuan Kanak-kanak dan Bantuan Pesakit Terlantar kendalian JKM bagi kanak-
kanak yang berusia bawah tujuh tahun, kanak-kanak layak menerima sebanyak RM200
seorang manakala bagi kanak-kanak berusia tujuh tahun ke atas akan memperoleh
bantuan sebanyak RM150 bagi seorang kanak-kanak. Untuk pertama kalinya juga bagi
kadar bantuan maksimum kanak-kanak dinaikkan daripada RM450 sekeluarga kepada
RM1,000 sekeluarga.

Selain daripada itu, perkhidmatan kaunseling kepada kanak-kanak yang
menghadapi tekanan emosi akibat kehilangan ibu bapa atau penjaga juga diberikan.
Bantuan kaunseling turut diberikan kepada anggota keluarga kanak-kanak sekiranya
mereka memerlukan perkhidmatan tersebut. Antara perkhidmatan kaunseling yang
