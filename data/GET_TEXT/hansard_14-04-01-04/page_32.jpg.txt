24 DR.20.09.2021

Kenyataan Ketua Pembangkang dalam Dewan yang mulia ini agak tersasar tanpa
mendapat maklumat yang tepat dengan tanpa segan silu menyindir rakyat Kelantan
antara negeri yang rendah peratusan penerima vaksin dikaitkan pula dengan negeri paling
miskin. Lanjutan itu perlu saya tegaskan, sebagai Ketua Pembangkang wajarkah beliau
menghambur sindiran yang sedemikian? Sepatutnya Ketua Pembangkang menyemak
fakta dengan lebih mendalam dan memberikan solusi yang lebih baik jika maklumat yang
didapati adalah benar terutamanya selepas MoU dimeterai dengan pihak kerajaan. Saya
yakin pencapaian vaksinasi Kelantan sudah hampir mencapai sasaran yang ditetapkan.
Namun, kerana 20 peratus penerima tinggal di Lembah Kelang dan lain-lain negeri,
Lembah Kelang misalnya telah mencapai 106 peratus penerima vaksin. Untuk
pengetahuan semua, semalam di Kelantan telah memulakan pemberian vaksin kepada
pelajar berumur 16 dan juga 17 tahun. Di Kuala Krai sekitar 400 orang pelajar menerima
suntikan semalam. Ini memberi makna, mereka yang berumur 18 tahun ke atas telah
hampir mencapai tahap vaksinasi yang menyeluruh.

Tuan Yang di-Pertua, pada 14 September baru-baru ini soalan lisan saya kepada
Kementerian Kerja Raya berkaitan Jalan Dabung ke Jelawang. Dalam jawapan bertulis
pihak kementerian menyatakan jalan tersebut adalah jalan negeri iaitu D29 dan bukannya
Jalan Persekutuan, yang mana D29 adalah Jalan Jelawang ke Stong. Akibat itu saya telah
menerima kecapan yang maha hebat di laman sosial. Namun begitu, saya yakin hentaman
netizen ini adalah kerana mereka sayangkan Kuala Krai dan tentunya kepada Ahli
Parlimennya.

Kata mereka saya tidak cemat dalam mengemukakan soalan. Untuk pengetahuan
pihak kementerian, Jalan Dabong ke Jelawang merupakan jalan Persekutuan.
Pengesahan telah dibuat dengan terteranya batu penanda jalan bernombor 66 iaitu Jalan
Jeli-Dabong-Sungai Sam. Soalan saya secara spesifik iaitu Jalan Dabong ke Jelawang
walaupun tidak menyebut nombor 66 atau secara tepatnya FTO66A. Semakan juga telah
dibuat iaitu projek pembaikan cerun oleh JKR Kuala Krai di jalan ini yang baharu sahaja
disiapkan iaitu pada 10 Ogos 2021.

01140

Bertolak daripada perkara yang termaksud, saya mohon Kementerian Kerja Raya
membetulkan kekeliruan ini. Perkara yang utama, yang lebih penting ialah memperbaiki
segala kerosakan jalan tersebut dengan kadar yang segera, sebagai denda atas
kekhilafan ini. Demi keselamatan pengguna khasnya para penduduk Dabong kerana
kedudukan jalan yang beralun dan rosak sejak sekian lama.

Tuan Yang di-Pertua, pengumuman kerajaan untuk membuka semula peluang
perniagaan yang ditutup baru-baru ini menjadi knabar yang menyenangkan terutamanya
kepada peniaga-peniaga perusahaan kecil dan sederhana (PKS). Namun, dek kerana
lama perniagaan mereka bungkam, kebanyakannya sudah kekeringan dan kehilangan
modal untuk memulakan kembali perniagaan. Lebih parah, ada sesetengah daripada
mereka terbeban sengsara oleh masalah-masalah hutang yang terus membelenggu
seperti untuk melunaskan bayaran sewa premis, gajian pekerja, bil-bil utiliti dan
sebagainya. Seiringan itu, saya menyeru kepada kerajaan melalui Kementerian
Pembangunan Usahawan dan Koperasi, agar perkara ini diperhalusi dengan sebaiknya.
Geran dan bantuan harus diberikan, malah dipermudahkan supaya mereka dapat
memulakan kembali perniagaan mereka. Di kawasan saya sendiri, ramai peniaga
terpaksa gulung tikar kerana isu yang berbangkit ini.

Tuan Yang di-Pertua, sebagaimana di kawasan-kawasan lain, Kuala Krai juga
mengalami gangguan rangkaian internet dan telefon yang amat teruk. Ini menyebabkan
pembelajaran melalui PdPR tidak mencapai kualiti yang sepatutnya. Lebih 30 kawasan
saya yang mengalami masalah utama. Kawasan-kawasan tersebut ialah antaranya
Sungai Pas, Bukit Arang, Sungai Embak, Ulu Manah, Mial, Pasir Ira, Batu Jong, Gilat,
Bukit Chengal, Taman Sri Nal, Kampung Buyong, Kampung Bahagia, Kampung
Mambong, Kampung Aur Duri, Kampung Dusun Nyiur, Padang Sembilan, Lubuk Simpul,
Bunut Saih, Chuchoh Puteri, Lata Rek, Masjid Peria, Sungai Tias, Bukit Pacat, Cabang
Gemas, Sungai Chepa, Kerela, Jenal, Slow Pak Long, Sungai Teku, Kandek, Biak,
Mahligai, Selasa dan juga Pasir Berdengung.
