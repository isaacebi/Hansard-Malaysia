DR.20.09.2021 95

6.37 ptg.

Tuan Muhammad Bakhtiar bin Wan Chik [Balik Pulau]: Terima kasih kepada
Speaker atas laluan yang diberikan kepada Balik Pulau. Assalamualaikum warahmatullahi
wabarakatuh dan salam hormat.

Ke darat lembah si pucuk paku,

Rimbun pepohon tersangkut pula,
Merafak sembah Duli Tuanku,

Patik bermohon bahas dimula.

Boleh dikatakan bahawa sektor pelancongan ini adalah sektor pertama yang
ditutup sebaik sahaja negara dilanda pandemik dan mungkin menjadi sektor terakhir yang
akan dibuka sepenuhnya. Sejak dua tahun lalu, dunia pelancongan terus suram
mengakibatkan tempiasnya bukan sekadar dirasai oleh syarikat penginapan dan
perhotelan, malah penggiat seni, pameran, karnival, pementasan teater, MICE, sektor
makanan, malah pusat spa dan kecantikan terus mengalami kerugian dan mula mencari
jalan baharu bagi menyara kehidupan. Dahulunya pelancongan menyumbang 15 peratus
KDNK negara dan menyara 3.5 juta orang pekerja. Itu dahulu.

Tuan Yang di-Pertua, vaksinasi sedang pesat diagihkan kepada rakyat Malaysia
dan di seluruh dunia. Namun, ia tidak memadai untuk memulihkan ekosistem pelancongan
yang telah lumpuh selama hampir dua tahun. Pada tahun 2020, 71 buah syarikat
pelancongan ditutup dan 95 peratus syarikat yang masih ada ketika ini tiada pendapatan.
Saya quote Malaysia Tourism Council dalam data ini. Tambahan pula, apabila Malaysia
tertinggal jauh ke belakang berbanding negara jiran seperti Indonesia, Thailand dan
Vietnam. Malah terkeluar daripada 10 destinasi utama pilihan para pelancong di rantau
Asia sebaik sahaja keadaan kembali pulih.

01840

Maldives, pada asalnya tahun 2019, tiada dalam senarai 10 destinasi utama. Akan
tetapi, kini tahun 2021, ia tersenarai kepada destinasi pilihan hasil daripada promosi 3V
iaitu visit, vaccinate dan vacation yang kini menjadi tumpuan bagi pelancong asing. Kita
asalnya menjadi pilihan utama bagi pelancong asing. Justeru, pelancongan domestik
sahaja tidak mampu memberi kelangsungan kepada industri ini dan kita perlu dan masih
perlu bergantung pada pelancong asing.

Kita memerlukan sebuah rangka mempromosikan negara yang lebih agresif
dengan menggunakan digital platform seperti TripAdvisor ataupun Expedia dan lebih
strategik dalam mengembalikan keyakinan para pelancong untuk ke Malaysia dengan
kerjasama agensi pelancongan dan syarikat penerbangan antarabangsa seperti Qatar
Airways yang mempunyai lebih daripada 150 destinasi antarabangsa ataupun Turkish
Airlines yang menghubungkan lebih 120 destinasi antarabangsa.

Indonesia, umpamanya, giat mempromosi lokasi-lokasi yang telah mempunyai
vaksinasi tertinggi seperti di Bali, Jakarta, Yogjakarta, Kalimantan dan Riau di bawah
kempen /ndonesia Care dalam menarik minat pelancong untuk ke negara mereka sebaik
sahaja pintu sempadan dibuka.

Jadi, mengekalkan pasaran pelancongan di peringkat antarabangsa amat penting
demi jaminan kedatangan pelancong memandangkan industri ini merupakan satu sumber
kukuh bagi memulihkan ekonomi negara. Kita tidak mungkin mampu menyelamatkan
ekonomi sekiranya tiada sebarang persediaan daripada segi mempromosikan Malaysia
yang lebih agresif daripada pihak kerajaan.

Tuan Yang di-Pertua, pembukaan pusat rekreasi dan taman awam. Pakatan
Harapan menyambut baik kelonggaran demi kelonggaran dalam SOP Majlis Keselamatan
Negara dalam membantu mengaktifkan semula industri pelancongan terutama sekali
dengan pelancaran gelembung pelancongan Langkawi pada 16 September 2021 yang
lalu.
