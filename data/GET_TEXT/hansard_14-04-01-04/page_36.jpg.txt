28 DR.20.09.2021

sebenarnya patuh kepada keadilan dalam undang-undang kita. Adalah penting bahawa
kita tentukan keadilan berlaku sepanjang masa.

Kita mempunyai banyak lapisan mahkamah tetapi kita tidak ambil kira satu
mahkamah istimewa iaitu jawatan Attorney General ataupun pendakwa raya. Dia bukan
sahaja melaksanakan undang-undang tetapi dia juga menjadi hakim apabila
diklasifikasikan sesuatu kes itu sebagai tidak ada merit, maka dengan segera kes itu akan
digugurkan. Kita lihat bagaimana seorang yang mempunyai 46 kes telah terlepas daripada
semua 46 kes ini dengan dinyatakan oleh Attorney General bahawa tidak ada kes untuk
dia menjawab. Sebaliknya ada satu Attorney General dahulu yang menyatakan bahawa
Perdana Menteri pada ketika itu tidak melakukan apa-apa kesalahan tetapi selepas dia
tidak jadi Perdana Menteri apabila dibawa ke mahkamah, dia didapati bersalah dan
dihukum.

01200

Ini menunjukkan bahawa jawatan Attorney General ini perlu disemak semula
supaya kita asingkan peranannya dan ia tidak menjadi hakim dan juga pendakwa raya.
Sepatutnya ia terhad kepada menjadi pendakwa raya sahaja dan tidak menjatuhkan
hukum dengan berkata tidak ada kes untuk didakwa kepada si polan-si polan.

Tuan Yang di-Pertua, kita dapati sekarang ini kerajaan boleh didirikan di waktu
mana sekalipun tidak lagi dalam pilihan raya. Ada golongan-golongan yang mempunyai
sebilangan daripada wakil rakyat boleh menjatuhkan kerajaan dengan kononnya menarik
diri daripada menyokong kerajaan. Selepas itu apabila dijatuhkan kerajaan, maka
kerajaan baru dipilih oleh orang yang sama dan dasar-dasar kerajaan tidak sedikit pun
berubah. Harapan rakyat bahawa kerajaan yang baharu akan memberi pendekatan yang
baharu untuk menyelesaikan masalah-masalah yang dihadapi oleh mereka tidak berlaku
kerana kerajaan yang mengganti ini adalah kerajaan yang lama juga. Bahkan ia lebih
utamakan membayar budi kepada orang, pihak yang mendirikan kerajaan— menjatuhkan
kerajaan lama dan mendirikan kerajaan mereka.

Sekarang ini kita dapati bahawa dalam arena politik ini banyak perkara yang tidak
bermoral yang berlaku kerana tafsiran-tafsiran undang-undang dibuat sesuka hati dengan
tidak mematuhi kepada norma dan juga moral yang diterima oleh rakyat di negara kita ini.
Akan tetapi apabila sesuatu itu berlaku, maka disalahkan Perdana Menteri 30 tahun
dahulu segala-galanya dan aneka jenis hukuman dikenakan.

Kalau dulu seorang yang mencuri tidak boleh bagi balik duit itu dan terlepas
daripada hukuman tetapi sekarang ini kita dapati kalau seseorang pencuri dan memberi
balik sebahagian daripada hasil pencuriannya maka dia boleh diberi kebebasan untuk
belanja wang yang tidak dikembalikan kepada pihak yang tertentu.

Timbalan Yang di-Pertua [Dato’ Mohd Rashid Hasnon]: Yang Berhormat masa
dah tamat. Kalau boleh rumuskan.

Tun Dr. Mahathir bin Mohamad [Langkawi]: Saya hendak habis dah Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Baik. Terima kasih
Yang Berhormat.

Tun Dr. Mahathir bin Mohamad [Langkawi]: Saya harap kita berturut-turut
pegang kepada the rule of law tetapi Mat Salleh juga berkata the /aw is an ass. Kalau kita
ikut undang-undang yang dibuat secara tidak memikir dengan mendalam, hasilnya
bukanlah keadilan tetapi ketidakadilan.

Tuan Yang di-Pertua, saya harap kita kembali kepada demokrasi kerana
demokrasi adalah jisim yang terbaik dalam pemerintahan mana-mana negara. Jika tidak,
maka kita akan hasilkan kerajaan kuku besi, kerajaan diktator. Saya harap kita dalam
Dewan ini dapat menumpukan kepada penderitaan rakyat dan pemulihan negara. Sekian,
terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Langkawi. Seterusnya dipersilakan Yang Berhormat Batang Lupar, 12 minit.
