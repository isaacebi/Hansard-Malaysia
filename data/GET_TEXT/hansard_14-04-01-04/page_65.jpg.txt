DR.20.09.2021 57

Jadi Tuan Yang di-Pertua, saya tidak berhajat untuk bercakap panjang lagi, terima
kasih. Padang Rengas menyokong usul titah Yang di-Pertuan Agong.

Tuan Yang di-Pertua: Terima kasih Yang Berhormat Padang Rengas. Yang
Berhormat Lembah Pantai.

3.46 ptg.

Tuan Ahmad Fahmi bin Mohamed Fadzil [Lembah Pantai]: Terima kasih Tuan
Yang di-Pertua. Lembah Pantai turut bersama untuk membahaskan usul menjunjung
kasih titah Yang di-Pertuan Agong dan kita pasti sedar hari ini kita masih berada dalam
dengan izin, unprecedented times, satu zaman ataupun ketika di mana kita tidak pernah
tempuhi sebelum ini.

Saya sebelum kembali ke Dewan telah pergi makan tengah hari di Bangsar untuk
bercakap dengan beberapa peniaga di situ dan mereka mengatakan, kalau dibandingkan
sekarang dengan tahun lalu, memang waktu PKP pertama tahun lalu, mood business
pada waktu itu masih okey, tetapi hari ini keadaannya sangat tenat dan kalau kita lihat
banyak perniagaan yang sangat terkesan. Apatah tidaknya apabila kita lihat setakat hari
ini 2.1 juta orang telah terkesan dan telah dijangkiti COVID-19, tetapi pada masa yang
sama 18.4 juta orang telah menerima dua dos vaksin.

Walau bagaimanapun, setakat hari ini 23,443 orang telah meninggal dunia. Ini
adalah angka-angka yang besar yang penting yang memberikan kita kesedaran bahawa
sebenarnya jumlah rakyat Malaysia yang telah terkesan akibat COVID-19 ini sangat besar
jumlahnya. Malangnya hari ini kita lihat antara cabaran yang paling besar yang kita hadapi
bagi kami Ahli-ahli Parlimen ialah kekangan data.

Seperti yang saya sebutkan tadi, banyak daripada angka-angka ini tidak jelas,
tidak granular, tidak ada perincian. Contoh polemik tentang angka kematian. Kita
dimaklumkan contohnya melalui laman web COVIDNOW di bawah KKM, angka yang
ratusan meninggal setiap hari itu hanya bermaksud yang telah disahkan setiap hari tetapi
ia tidak bermaksud jumlah itu yang telah meninggal dunia.

Namun apa yang disebut dengan jelas dalam laman web dan data yang
diterbitkan ialah ada jumlah rakyat Malaysia ataupun bukan warganegara tetapi meninggal
di Malaysia tetapi tidak dapat disahkan, has not been confirmed dengan izin sama ada
mereka meninggal dunia akibat COVID-19 ataupun tidak. Angka itu kabur dan oleh sebab
itu. dia seakan-akan memberikan bayangan keadaan tidak begitu serius, tetapi
sebenarnya realitinya ia masih serius.

Jadi saya pohon Menteri Kesihatan untuk memberikan penjelasan adakah beliau
akan mengusahakan supaya data-data yang diterbitkan ini lebih terperinci. Kalau boleh
mengikut kawasan Parlimen, kami hendak tahu di kawasan Parlimen kami berapa ramai
sebenarnya yang telah meninggal dunia. Kalau sebelum ini kita dapat data, contoh angka
ataupun umur mereka yang telah meninggal dunia, hari ini tidak ada. Ramai rata-rata
doktor-doktor yang menyatakan ini adalah satu keadaan yang agak serius. Saya sendiri
melihat warga Lembah Pantai usia 20-an, 30-an, 40-an meninggal dunia. Jadi ini adalah
satu perkara yang agak menyedihkan.

Dr. Lee Boon Chye [Gopeng]: Boleh mencelah sedikit?
Tuan Ahmad Fahmi bin Mohamed Fadzil [Lembah Pantai]: Sila, sila.

Dr. Lee Boon Chye [Gopeng]: Terima kasih Yang Berhormat Lembah Pantai.
Berkenaan dengan data kematian COVID-19 ini, saya rasa ada beberapa perkara
seharusnya kementerian kongsi dengan orang ramai untuk kita mengetahui kedudukan
sekarang. Pertama, data berkenaan dengan mereka yang telah menerima vaksin dan
kadar kematian. Kedua, kadar kematian akibat reinfection. Mereka yang pernah kena
COVID-19 pertama kali dan apabila kena COVID-19 kali kedua. Apakah kadar kematian?
