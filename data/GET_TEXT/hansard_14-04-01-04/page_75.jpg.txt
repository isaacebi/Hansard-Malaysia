DR.20.09.2021 67

Peguam Negara itu menurut Yang Berhormat Pengerang harus dipisahkan
kuasanya. Kuasa sebagai Peguam Negara dan kuasa sebagai Pendakwa Raya.
Kenapakah? Mungkin disebut di situ mungkin ada konflik, tidak mahu kelihatan seolah-
olah Peguam Negara yang membawa pendakwaan kalau mereka itu adalah orang yang
sama.

Saya rasa kita juga perlu lihat kepada Ketua Polis Negara. Kita juga perlu lihat
kepada Ketua SPRM. Ini kerana kalau kita ada keadaan di mana mereka ini di bawah
jagaan kementerian-kementerian tertentu, maka ada soal yang berbangkit. Adakah kita ini
boleh yakin bahawa apa yang berlaku di dalam PDRM dan juga SPRM ini adalah tindakan-
tindakan yang telus yang mana kita dapat lihat hasil daripada siasatan-siasatan yang
berlaku? Ataupun adakah apa yang berlaku di dalam PDRM dan SPRM ini adalah
perkara-perkara di mana kalau pun ada tindakan tetapi langsung tidak kita lihat sebarang
tindakan jenayah dibawa terhadap mereka sebegini.

Jadi, saya minta penjelasan daripada kerajaan dan saya harap sebelum
penjelasan itu diberikan dalam Dewan ini, kita lihat satu keputusan dibuat dan
dilaksanakan dengan serta-merta. Tuan Yang di-Pertua, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Puchong. Saya jemput Yang Berhormat Sik.

4.29 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Bismillahi Rahmanir Rahim. Terima kasih kepada Tuan Yang di-Pertua
kerana memberi kesempatan untuk saya juga berbahas usul menjunjung kasih atas titah
Seri Paduka Baginda Yang di-Pertuan Agong pada hari ini.

Menjala ikan di Kuala Muda,
Ikan di niaga di pasar petang,
Pesanan Tuanku Duli Yang Mulia,
Untuk negara tercinta kita tumpahkan.
01630

Tuan Yang di-Pertua, mukadimah saya, saya tertarik untuk menyentuh mengenai
Hari Malaysia yang disambut saban tahun setiap 16 September. Demi mengingati hari di
mana terbentuknya Persekutuan Malaysia di mana hari penyertaan bersama Malaya,
Borneo Utara, Sarawak dan Singapura bagi membentuk Malaysia.

Penubuhan Malaysia pada 16 September 1963 dilatari dengan sejarah yang
tersendiri sehingga akhirnya membentuk sebuah negara yang kita namakan dengan
Malaysia seperti yang terjulang hari ini. Justeru, niat keamanan dan keharmonian yang
berjaya kita kecapi bersama hari ini perlulah dikekalkan sementara bibit-bibit perpecahan
perlulah kita elakkan. Jika pemimpin terdahulu bersusah payah menyatukan negara, hari
ini kita melihat ada segelintir pemimpin yang lebih mementingkan kelompok kecil dari
kelompok besar rakyat serta mempunyai agenda tersendiri sehingga mengesampingkan
agenda bangsa dan negara. Saya menasihati diri saya dan juga seluruh Ahli-ahli Parlimen
dalam Dewan yang mulia ini agar kita tidak menggadai masa depan rakyat untuk
mencapai kepentingan-kepentingan tertentu.

Tuan Yang di-Pertua, konsep Keluarga Malaysia yang diperkenalkan oleh Yang
Amat Berhormat Perdana Menteri dalam ucapan sulung beliau selepas dilantik secara
rasmi sebagai Perdana Menteri Kesembilan wajar dihayati bersama. Nilai murni dalam
sesebuah institusi kekeluargaan kira-kiranya tidak lengkap tanpa wujud nilai-nilai seperti
kasih sayang, toleransi, empati dan pengorbanan antara satu sama lain. Inilah yang
sangat diperlukan baik oleh rakyat mahupun pemimpin yang berbeza warna politik. Saya
memuji langkah yang diambil oleh kerajaan hari ini dalam mengharungi cabaran-cabaran
semasa termasuklah peralihan baru dari fasa pandemik ke fasa endemik COVID-19,
pemulihan ekonomi serta kestabilan politik.
