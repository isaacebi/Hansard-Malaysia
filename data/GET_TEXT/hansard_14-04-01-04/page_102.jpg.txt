94 DR.20.09.2021

perancangan vaksinasi murid juga haruslah jelas seperti perancangan vaksinasi golongan
dewasa yang digariskan dalam Pelan Pemulihan Negara. Hal ini untuk memudahkan
semua pihak terutamanya pihak pentadbiran sekolah dan juga pihak ibu bapa dan
membuat perancangan yang tepat dan sesuai dengan keadaan situasi semasa.

Seterusnya antara kesihatan, isu penyedut oksigen. Tuan Yang di-Pertua,
seterusnya suka saya menyentuh isu penjualan dan penggunaan penyedut oksigen
mudah alih atau tabung oksigen tambahan untuk kegunaan di rumah, terutama bagi
pesakit COVID-19 dan pesakit asma. Penjualan alat tersebut dilihat mendapat sambutan
yang tinggi sejak negara dilanda pandemik COVID-19 ini. Penyedut oksigen mudah alih
ini dibeli sebagai langkah penyediaan awal sekiranya ahli keluarga yang positif COVID-19
memerlukan bantuan pernafasan dan kebanyakan orang awam membeli penyedut
oksigen tersebut dalam kuantiti yang banyak.

Selain farmasi, produk tersebut juga laris dijual dalam platform e-dagang seperti
Shopee dengan harga yang lebih murah. Apa yang lebih membimbangkan adalah
penggunaan produk tersebut yang tidak terkawal menyebabkan risiko yang serius kepada
pesakit yang mengalami masalah kronik. Malah peralatan yang dijual dengan harga yang
murah dalam talian juga tidak menjamin 100 peratus keselamatan penggunanya.
Sehubungan itu, saya menyarankan agar kerajaan mewujudkan satu garis panduan yang
jelas kepada orang awam mengenai penjualan dan penggunaan penyedut oksigen mudah
alih yang berada di pasaran bagi mengelakkan sebarang risiko terutamanya kematian
pesakit rawatan di hospital.

Saya ingin menekankan tiga perkara yang perlu diambil perhatian. Pertama, pihak
kerajaan perlu memastikan semua peralatan penyedut oksigen mudah alih ini mendapat
kelulusan dari KKM sebelum dijual di pasaran. Kedua, proses pemeriksaan makmal bagi
menguji tahap keselamatan peralatan tersebut sebelum diguna oleh pesakit perlu
dilaksanakan. Seterusnya yang ketiga, penggunaan penyedut oksigen mudah alih perlu
disediakan secara manual dengan jelas dan detil oleh pengguna agar tidak
disalahgunakan.

Selain penyedut oksigen, tabung oksigen tambahan yang dijadualkan di pasaran
digunakan di rumah oleh pesakit COVID-19 juga perlu dikawal penggunaannya kerana
perlu. memastikan hanya pegawai perubatan berdaftar sahaja yang dibenarkan
mengeluarkan preskripsi penggunaannya seperti mana saranan oleh Majlis Perubatan
Malaysia. Oleh itu, saya berharap pihak kerajaan dapat meneliti semula isu ini bagi
memastikan keselamatan rakyat sentiasa terjamin.

Akhir Tuan Yang di-Pertua, saya ingin sebut satu isu di Parlimen saya iaitu—
berhubung di kesempatan ini, saya memohon pihak kerajaan khasnya Kementerian
Pendidikan Malaysia (KPM) supaya dapat membina sebuah dewan Sekolah Menengah
Kebangsaan Mak Lagam, Chukai, Kemaman. Sekolah ini merupakan sebuah sekolah elit
yang ada di Kemaman dan keputusan yang baik.

Apa yang menjadi persoalannya, dewan tidak ada dan menjadikan satu masalah
kepada para pelajar, pihak sekolah khususnya guru-guru untuk mengadakan program.
Oleh itulah, isu ini pernah saya sebutkan dalam sidang Parlimen yang sebelum ini. Saya
harap pihak kementerian dapat mengambil perhatian untuk dimasukkan dalam
belanjawan yang akan datang ini, insya-Allah.

Jadi saya ucapkan ribuan terima kasih Tuan Yang di-Pertua dan juga khususnya
kepada barisan hadapan dan para sukarelawan yang bekerja keras tanpa penat dan lelah
berusaha untuk mengekang COVID-19. Semoga dikurniakan kesihatan yang baik dan
diberikan kekuatan oleh Allah SWT. Sekian, terima kasih. Saya menyokong.

Tuan Yang di-Pertua: Terima kasih Yang Berhormat Kemaman. Seterusnya
Yang Berhormat Balik Pulau.
