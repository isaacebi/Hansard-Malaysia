34 DR.20.09.2021

Jadi Tuan Yang di-Pertua, kalau kita melihat kepada ucapan yang telah
disampaikan oleh Seri Paduka Baginda Yang di-Pertuan Agong sewaktu merasmikan
Dewan ini tempoh hari, banyak perkara yang telah disentuh oleh Seri Paduka Baginda
Yang di-Pertuan Agong yang sepatutnya menjadi satu pedoman dan teladan kepada kita
sebagai Ahli Parlimen yang mewakili amanah daripada rakyat dan juga amanah daripada
pihak kerajaan.

Di mana saya ingin singkap sedikit bahawa Seri Paduka Baginda Yang di-Pertuan
Agong telah pun menumpukan isu-isu berkaitan dengan budaya kerja berprestasi tinggi,
demokrasi bermusyawarah, amalan tadbir urus yang terbaik, perkembangan positif dalam
pengurusan pandemik COVID-19 dan juga urusan vaksinasi, yang mana Seri Paduka
Baginda Yang di-Pertuan Agong telah menyatakan penghargaan dan terima kasih kepada
seluruh frontliners yang telah bertugas siang dan malam sudah hampir dua tahun.

Begitu juga Seri Paduka Baginda Yang di-Pertuan Agong memperingatkan
kepada kita bahawa perlunya kita memperkasakan pendidikan dalam bidang sains dan
teknologi serta tidak meninggalkan pendidikan kerohanian dan pembinaan jati diri. Selain
daripada itu, Seri Paduka Baginda Yang di-Pertuan Agong juga telah menyatakan
keterujaan baginda terhadap kejayaan pakej-pakej rangsangan bagi mensejahterakan
rakyat.

Baginda juga telah mengingatkan tentang peri perlu pentingnya, pembangunan
jaringan jalur lebar di seluruh negara bersesuaian dengan keperluan yang ada sekarang
ini. Juga baginda mengingatkan kepada kita, tentang perlunya kita merapatkan jurang
pembangunan dan ekonomi antara negeri dan juga wilayah.

Saya sengaja menyebutkan inti pati ucapan ini supaya kita tidak leka dan kita tidak
terlupa terhadap pesanan-pesanan yang telah disampaikan oleh Seri Paduka Baginda
Yang di-Pertuan Agong yang mana ia sepatutnya menjadi satu keutamaan di dalam
perbincangan kita di Dewan ini dan juga perancangan-perancangan di peringkat
pelaksanaan oleh kementerian-kementerian yang berkaitan. Jadi semoga apa yang
disampaikan oleh Seri Paduka Baginda Yang di-Pertuan Agong itu akan menjadi satu
garis panduan yang terbaik untuk kita menguruskan negara tercinta ini.

Tuan Yang di-Pertua, dalam kesempatan ini saya ingin menyentuh sedikit tentang
isu yang berkaitan dengan Kementerian Belia dan Sukan di mana kalau kita lihat
kesejahteraan rakyat adalah amat berkait rapat dengan peranan— dari segi
pembangunan kesihatan, ya, sukan dan juga kelengkapan serta keperluannya. Justeru
itu, saya ingin menyatakan permohonan saya kepada Kementerian Belia dan Sukan untuk
melihat perancangan pembangunan mini stadium di kawasan Parlimen Tasek Gelugor, di
mana tanahnya telah pun disediakan oleh kerajaan negeri, iaitu di kawasan Pokok Sena
dan mungkin peruntukan pembangunan boleh dikongsi dengan Kerajaan Persekutuan.

Usaha ini telah pun berjalan lebih daripada 10 tahun yang lepas, tetapi tidak dapat
dimaterialisekan kerana mungkin tidak ada satu hubungan kerjasama yang jelas di antara
Jabatan Belia dan Sukan Negeri dengan kerajaan negeri ataupun di antara Kementerian
Belia dan Sukan. Justeru dengan sebab itu, bagi kepentingan kesejahteraan rakyat di
kawasan saya terutama sekali di kawasan Parlimen Tasek Gelugor, saya memohon pihak
Kementerian Belia dan Sukan untuk bekerjasama dengan Kerajaan Negeri Pulau Pinang
bagi mewujudkan kemudahan mini stadium tersebut yang menjadi keperluan mendesak
kepada penduduk di sana.

Selain daripada itu, berkaitan dengan Kementerian Belia dan Sukan juga, saya
ingin mengajak kita semua untuk melihat sejauh mana komitmen Kementerian Belia dan
Sukan dalam membangunkan atlet-atlet Olimpik dan Paralimpik, knususnya bagi Sukan
Olimpik yang akan diadakan pada tahun 2024 di Paris.

Pengajaran-pengajaran yang kita peroleh daripada Sukan Olimpik di Jepun baru-
baru ini dan juga Sukan Paralimpik hendaklah kita melihat secara penuh muhasabah, di
mana kelemahan, di mana kebaikan dan di mana kekurangan yang perlu kita perbaiki dan
tempoh yang ada tidak terlalu panjang untuk sampai ke tahun 2024. Kelemahan-
kelemahan yang kita semua sedia maklum hendaklah diperbaiki dengan segera.
