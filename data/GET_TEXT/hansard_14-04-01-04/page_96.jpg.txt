88 DR.20.09.2021

kepada Kementerian Dalam Negeri supaya dapat membina sebuah balai polis kecil di
kawasan strategik di Pulau Bruit untuk tujuan pencegahan ini. Balai polis ini nanti akan
memberi perkhidmatan kepada lebih kurang 10 ribu penduduk di Pulau Bruit dan ramai
lagi penduduk yang berdekatan.

Kerajaan Negeri Sarawak sedia berbincang untuk memperuntukkan sebidang
tanah di kawasan Semop untuk tujuan penempatan balai polis yang saya pohon ini.
Sebuah balai polis yang baharu juga perlu dibina di Kampung Belawai dan bandar
Bintangor kerana bangunan yang sedia ada telah agak usang dan _ kapasiti
perkhidmatannya sudah menjadi terhad untuk memenuhi keperluan Kampung Belawai
dan bandar Bintangor dan Daerah Meradong secara amnya. Bagi saya dua minit, Tuan
Yang di-Pertua.

Tuan Yang di-Pertua: Seminit.

Tuan Haji Yusuf bin Abd Wahab [Tanjong Manis]: Kesihatan adalah
kekayaan yang sangat penting untuk semua rakyat kita. Badan yang sihat, otak menjadi
cergas dan untuk menjana usaha gigih dan kemudiannya menghasilkan kekayaan
materialistik demi memajukan diri, keluarga dan negara. Kelewatan mendapat rawatan
apabila sakit melanda boleh membawa kepada kesengsaraan, kesakitan ataupun
kematian.

Kawasan Tanjong Manis memerlukan lebih banyak klinik dibina kerana taburan
jaran di antara kampung dan rumah panjang agak jauh. Kampung Selalang dan Kampung
Semop sebagai contohnya memerlukan sebuah klinik disebabkan jarak kampung yang
berdekatan adalah lebih jauh sekali.

Saya juga ingin bertanya kepada Kementerian Kesihatan mengenai status
pembinaan klinik di Kampung Semop yang telah banyak kali ditangguhkan atas alasan
kekurangan bajet untuk membinanya. Saya ingin bertanya, dalam jawapan yang lepas
oleh Yang Berhormat Menteri yang lepas pernah dikatakan bahawa projek tersebut telah
ditender dan mungkin akan dilakukan pembinaannya tidak lama lagi. Saya ingin bertanya
mengenai status projek tersebut.

Jadi, Tuan Yang di-Pertua, disebabkan kesuntukan masa, saya terpaksa
menggulung perbahasan ini. Sebagai kata penutup, secara realitinya, Sarawak adalah
sebuah negeri yang begitu besar. Maka, sudah tentunya keperluannya juga besar.
Peruntukkan Kerajaan Persekutuan sangat diperlukan untuk menjana pembangunan
mampan yang mampu memberi kesejahteraan kepada keluarga Malaysia di Sarawak
demi mencapai matlamat Malaysia makmur, inklusif dan mampan seperti titah Kebawah
Duli Yang Maha Mulia Seri Paduka Baginda Yang di-Pertuan Agong.

Kementerian-kementerian di Sarawak akan tetap berusaha untuk menyediakan
kemudahan asas melalui dana kerajaan negeri dan Kerajaan Pusat. Saya memohon
Kerajaan Pusat terus membantu kerajaan negeri dengan memberi peruntukan tambahan
untuk membina menaik taraf kemudahan-kemudahan asas di negeri kesayangan kami.

Akhir sekali, saya mohon menyokong titah diraja Seri Paduka Baginda Yang di-
Pertuan Agong. Terima kasih, Tuan Yang di-Pertua.

Tuan Yang di-Pertua: Terima kasih Yang Berhormat. Kalau kita menggunakan
12 minit seorang, maka saya rasa kita boleh habis Yang Berhormat Segambut, Yang
Berhormat Kemaman, Yang Berhormat Balik Pulau, Yang Berhormat Julau, Yang
Berhormat Seri Aman, Yang Berhormat Dungun, Yang Berhormat Kota Melaka, Yang
Berhormat Kota Samarahan dan Yang Berhormat Shah Alam. Saya rasa lah kalau 12
minit. Jadi, saya jemput Yang Berhormat Segambut sekarang.

6.09 ptg.

Puan Hannah Yeoh [Segambut]: Terima kasih Tuan Yang di-Pertua.
Segambut mahu membahaskan isu SOP yang mengelirukan dan saman melangit
tingginya. Baru-baru ini Menteri Kanan Pertahanan, Dato’ Seri Hishammuddin Tun
Hussein mengakui bahawa rangkaian SOP sedia ada mengundang pelbagai kekeliruan.
