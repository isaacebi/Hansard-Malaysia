DR.20.09.2021 111

Disebabkan hal itu, kerajaan dicadangkan untuk memperkasakan ekonomi secara
digital dalam masa yang terdekat khususnya dalam soal meningkatkan kemudahan-
kemudahan serta fasiliti berkait rapat dengan rangkaian teknologi seperti telekomunikasi
5G dan rangkaian yang menggunakan gentian optik demi memastikan capaian internet
yang lebih pantas dan meluas.

Saya berterima kasih kepada usaha yang dilakukan oleh kerajaan terdahulu di
dalam memperkenalkan Rangka Tindakan Ekonomi Digital Malaysia dengan sasaran
untuk mewujudkan 500,000 peluang pekerjaan baharu dengan memastikan 100 peratus
isi rumah mendapat capaian kepada internet menjelang tahun 2020.

Saya juga mencadangkan agar pihak kerajaan untuk menggandakan hubungan
dua hala di antara kerajaan dan juga syarikat pemaju telekomunikasi ataupun telco untuk
membangunkan kemudahan infrastruktur terutamanya di kawasan yang belum lagi
menikmati kemudahan asas berkenaan.

Tuan Yang di-Pertua, sebelum saya mengakhiri ucapan perbahasan saya, izinkan
saya untuk mengucapkan tahniah dan syabas kepada atlet-atlet kita yang telah pun
menunjukkan kecemerlangan yang sangat membanggakan di pentas Olimpik dan Para
Olimpik Tokyo 2020. [Tepuk] Saya berharap agar mereka yang telah menunjukkan
kecemerlangan luar biasa ini diberikan anugerah dan juga penghargaan yang istimewa
kerana telah mengharumkan nama negara di pentas antarabangsa.

Akhir sekali, saya menjunjung kasih sekali lagi titah Kebawah Duli Yang Maha
Mulia Seri Paduka Baginda Yang di-Pertuan Agong dalam memastikan negara Malaysia
ini kekal sebagai sebuah negara yang aman lagi berdaulat. Sekian, wabillahi taufiq
walhidayah wassalamualaikum warahmatullah. Kota Samarahan mohon menyokong.

Tuan Yang di-Pertua: Terima kasih Yang Berhormat Kota Samarahan. Yang
Berhormat Tampin boleh buat esok?

Datuk Dr. Hasan bin Bahrom [Tampin]: Jam berapa itu, Tuan Yang di-Pertua?
Tuan Yang di-Pertua: Esok.

Datuk Dr. Hasan bin Bahrom [Tampin]: Yang pertama?

Tuan Yang di-Pertua: Yang pertama.

Datuk Dr. Hasan bin Bahrom [Tampin]: Okey, boleh. Tidak jadi masalah.

Tuan Yang di-Pertua: Terima kasih. Ahli-ahli Yang Berhormat, terima kasih
semua. Mesyuarat Dewan hari ini ditangguhkan sehingga jam 10.00 pagi, hari Selasa, 21
September 2021. Assalamualaikum warahmatullahi taala wabarakatuh.

[Dewan ditangguhkan pada pukul 8.05 malam]
