32 DR.20.09.2021

Peguam Negara yang antara tugas utamanya Peguam Negara menjadi penasihat kepada
kerajaan dan Perdana Menteri. Jadi dalam hal ini, jika SPRM berada di bawah bidang
kuasa Perdana Menteri, maka berlaku lah pertindihan kepentingan, percanggahan
kepentingan atau conflict of interest.

Tuan Yang di-Pertua, terdapat dilema sekarang di hadapan kita. Banyak berlaku
kes-kes rasuah yang telah disiasat dengan menyeluruh oleh SPRM dan didakwa di
mahkamah, tiba-tiba pendakwa raya yang juga sebagai Peguam Negara, telah menarik
balik kes-kes pendakwaan rasuah di mahkamah. Ini menjadikan kita dan rakyat unum
semua tidak berpuas hati dan mahu supaya SPRM diberi kuasa mendakwa kes-kes
rasuah di mahkamah. Akan tetapi hasrat kita itu tidak boleh dilakukan kerana sistem
pentadbiran dan amalan demokrasi di Malaysia mengamalkan prinsip pengasingan kuasa
(separation of powers).

SPRM yang menjadi badan yang menyiasat kes-kes rasuah tidak boleh pula
menjadi pendakwa raya bagi kes-kes rasuah di mahkamah. Tuan Yang di-Pertua, justeru
itu. maka saya mencadangkan di Parlimen hari ini di dalam ucapan ini, saya
mencadangkan supaya sampai masanya jawatan Peguam Negara dan jawatan pendakwa
raya hendaklah dipisahkan. Peguam Negara orang lain, manakala pendakwa raya juga
orang lain. Jika ini dapat dilakukan dengan menjadikan jawatan pendakwa raya itu suatu
jawatan yang bebas dan berwibawa, tidak lagi duduk di bawah bidang kuasa Perdana
Menteri, saya percaya ini juga merupakan satu perubahan yang akan dapat membantu
SPRM dalam memerangi kes rasuah di tanah air kita ini.

Tuan Yang di-Pertua, jika dua cadangan yang saya kemukakan ini yang saya
namakan serampang dua mata, saya percaya insya-Allah usaha kita memperkasa agensi
SPRM untuk memerangi amalan rasuah akan dapat ditingkatkan. Dua cadangan ini saya
anggap dan saya ulang sekali sebagai game changer dalam perang melawan pandemik
rasuah supaya virus rasuah yang bahaya ini tidak akan menjadi endemik di dalam
masyarakat kita, di mana kita terpaksa hidup bersama virus rasuah seperti COVID-19.

Tuan Yang di-Pertua, saya amat tertarik dalam titah diraja Yang di-Pertuan Agong
yang menyatakan bahawa “yang menang, tidak menang semua dan yang kalah, tidak
kalah semua”. Dalam semangat ini, saya mengalu-alukan memorandum persefahaman
yang ditandatangani oleh kerajaan pimpinan Yang Amat Berhormat Dato’ Sri Ismail Sabri
Yaakob dengan Pakatan Harapan pada 13 September 2021 yang lalu. Saya menganggap
memorandum persefahaman itu sebagai bukti nyata kerjasama politik bipartisan di dalam
Parlimen dan di luar Parlimen antara kerajaan dengan pembangkang.

Sungguhpun begitu, saya sebagai Ahli Parlimen Pasir Gudang ingin menyatakan
pandangan saya di sini bahawa untuk kebaikan dan imej wibawa Perdana Menteri
Kesembilan, Yang Amat Berhormat Bera, supaya kerajaannya membentangkan usul
percaya terhadap Perdana Menteri di Dewan Rakyat dalam Mesyuarat Pertama Penggal
Keempat, Parlimen Keempat Belas ini.

Mengapa saya berpendapat begitu? Saya berpendirian adalah sihat dan wajar
kita mewujudkan satu konvensyen Perlembagaan Persekutuan bahawa sesiapa jua
Perdana Menteri yang dilantik oleh Yang di-Pertuan Agong berdasarkan kepada Perkara
40(2)(a) Perlembagaan Persekutuan bukan dari keputusan pilihan raya umum yang dipilih
oleh rakyat tetapi melalui cara-cara lain di luar Dewan Rakyat seperti melalui Surat Akuan
Berkanun atau Statutory Declaration (SD).

Maka, Perdana Menteri itu hendaklah membentangkan undi percaya ke atas
dirinya. Amalan undi percaya oleh Perdana Menteri baharu lanjutan daripada Perdana
Menteri terdahulu meletakkan jawatan pernah berlaku di Dewan Rakyat sebelum ini.
Apabila Perdana Menteri Tun Abdul Razak Hussein meninggal dunia dan Tun Hussein
Onn dilantik menjadi Perdana Menteri Ketiga, beliau - Tun Hussein Onn telah
membentangkan usul percaya terhadap dirinya di Dewan Rakyat. Oleh kerana itu, maka
keabsahannya, imejnya dan wibawanya diperakui dunia. Begitu juga apabila Perdana
Menteri Keempat - Tun Dr. Mahathir Mohamad meletakkan jawatan, maka Yang di-
Pertuan Agong telah melantik Tun Abdullah Ahmad Badawi sebagai Perdana Menteri
Kelima.
