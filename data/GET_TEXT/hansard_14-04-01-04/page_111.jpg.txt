DR.20.09.2021 103

Tuan Yang di-Pertua, saya beralih kepada masalah isu di kawasan Parlimen Seri
Aman. Pertama, saya hendak sentuh ialah bekalan air luar bandar. Saya sering menerima
aduan bahawa bekalan air bersih di Pekan Pantu dan Balai Ringin belum sampai ke tahap
yang sepenuhnya. Sering berlaku tekanan air yang rendah dan tak cukup untuk
menyalurkan bekalan air ke kampung dan rumah panjang. Ini bertambah teruk lagi
semasa musim kemarau dan saya mohon KPLB untuk mengkaji, menaikkan taraf kedua-
dua loji berkenaan untuk menyempurnakan air di kawasan tersebut.

Kedua, saya pernah juga mohon naik taraf semua jalan tanah atau jalan balak di
kawasan luar bandar Parlimen Seri Aman. Ini dapat memudahkan rantaian jalan raya
ditingkatkan ke taraf R3 dan memudahkan penduduk dan petani luar bandar untuk
membawa hasil-hasil pertanian mereka mengikut keselesaan harian mereka.

Ketiga ialah mengenai pembangunan jalur lebar Internet. Tuan Yang di-Pertua,
saya juga ingin menyentuh perkara ini berkaitan dengan pembangunan jalur lebar di
kawasan Parlimen Seri Aman. Kita amat ketinggalan jauh daripada segi kemudahan ini
dan menyeru Kementerian Komunikasi dan Multimedia untuk mengkaji dan meluluskan
pembinaan menara-menara komunikasi di kawasan pedalaman secepat mungkin agar
ramai murid atau orang awam boleh belajar bila ada kemudahan tersebut. Kemudahan ini
termasuk kemudahan telefon juga adalah satu masalah besar di kawasan pedalaman.

Banyak kampung tidak boleh dihubungi dengan telefon kerana kekurangan arus
telefon. Menara-menara tak mencukupi dan tidak juga ada talian untuk mereka memakai
telefon semasa dalam kawasan ataupun semasa kecemasan. Kita dah beralih ke
peringkat taraf 5G atau 4G. Adakah kita mahu melihat penduduk pedalaman terpaksa naik
ke bukit atau gunung untuk mendapatkan talian telefon atau /ine dan juga internet? Saya
mohon Kementerian Komunikasi dan Multimedia untuk menjawab perkara ini dengan
secepat mungkin. Sekian, terima kasih.

Tuan Yang di-Pertua: Terima kasih Yang Berhormat Seri Aman. Seterusnya
saya jemput Yang Berhormat Dungun, Silakan.

7.19 mlm.

Tuan Haji Wan Hassan bin Mohd Ramli [Dungun]: Bismillahi Rahmani Rahim.
Alhamdulillahi rabbil ‘alamin. [Membaca sepotong ayat Al-Quran] yang bermaksud,
“Tolong menolonglah kamu dalam perkara-perkara kebaikan dan kebajikan dan takwa’.
Assalamualaikum warahmatullahi wabarakatuh.

Terima kasih Tuan Yang di-Pertua kerana memberi keizinan kepada saya untuk
sama-sama membahaskan Usul Menjunjung Kasih Titah Seri Paduka Baginda Yang di-
Pertuan Agong yang banyak menyentuh isu-isu kebajikan rakyat di kala negara sedang
berusaha keluar daripada pandemik COVID-19 ini.

01920

Seri Paduka Baginda dalam sebahagian titahnya menegaskan kepada
pentadbiran kerajaan sekarang ini untuk bekerja keras bagi memastikan segala inisiatif
yang digerakkan bagi membantu rakyat jelata yang dalam kesusahan pada waktu ini.

Tuan Yang di-Pertua, semenjak berlakunya pandemik COVID-19, pelbagai
negara telah melakukan langkah-langkah dan inisiatif bagi memastikan kelangsungan
ekonomi negara masing-masing dapat diteruskan. Negara kita tidak terkecuali dalam
memastikan kebajikan rakyat terjaga melalui siri-siri pakej rangsangan ekonomi yang telah
diperkenalkan semenjak tahun lepas. Oleh itu, di antara inisiatif yang telah diberikan ialah
moratorium terhadap pinjaman kepada bank oleh rakyat selama enam bulan pada tahun
lepas. Ini menunjukkan kecaknaan kerajaan dalam memahami kesusahan dan kesulitan
yang dihadapi oleh rakyat.

Tuan Yang di-Pertua, dalam kesempatan ini saya ingin mengambil peluang untuk
mencadangkan beberapa inisiatif lagi bagi memastikan kebajikan rakyat dan kestabilan
ekonomi terus dipertingkatkan. Inisiatif-inisiatif ini dicadangkan setelah mengambil kira
situasi realiti semasa yang dialami oleh rakyat pada waktu sekarang ini.
