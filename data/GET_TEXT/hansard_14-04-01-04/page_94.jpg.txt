86 DR.20.09.2021

Pertahanan Awam, agensi-agensi lain kerajaan dan semua para sukarelawan awam di
seluruh peringkat dan daerah dalam menangani serangan wabak COVID-19.

Saya juga merakamkan setinggi-tinggi penghargaan dan terima kasih kepada
semua pengurusan dan kakitangan CIDB dan kumpulan syarikat di bawah CIDB di seluruh
Malaysia kerana telah mempertaruhkan keselamatan diri dalam memastikan pematuhan
SOP dalam semua industri pembinaan di seluruh Malaysia. Baru-baru ini, CIDB telah
melancarkan dan menerajui Pusat Pemberian Vaksin (PPV) khusus untuk sektor
pembinaan di beberapa buah bandar utama di seluruh negara seperti di Kuala Lumpur,
Shah Alam, di Kuantan, di Johor Bahru, di Pulau Pinang dan yang lain.

Ini adalah demi menyahut keperluan syarikat-syarikat pembinaan supaya proses
pemberian vaksin kepada pekerja-pekerja pembinaan dapat dilakukan dengan kadar
segera, supaya industri pembinaan dapat dimulakan dengan seberapa segera dan supaya
kerajaan dapat meneruskan projek-projek pembinaan yang telah lama terkesan oleh
pandemik COVID-19. Kepada semua frontliners ini, saya ingin merakamkan penghargaan
dalam bentuk sebuah pantun.

Bunga siantan bunga dahlia,

Dipetik dara untuk jambangan,
Jasa kalian amat mulia,

Sepanjang hayat jadi sanjungan.

[Tuan Yang di-Pertua mempengerusikan Mesyuarat]

Tuan Yang di-Pertua, saya ingin mengucapkan syabas kepada Kerajaan Negeri
Sarawak di bawah pimpinan Yang Amat Berhormat Datuk Patinggi (Dr) Abang Haji Abdul
Rahman Zohari Bin Tun Datuk Abang Haji Openg kerana telah berjaya mencapai kadar
pemberian vaksin yang tinggi kepada rakyat negeri Sarawak yang berumur 18 tahun ke
atas. Melalui pelbagai inisiatif yang telah dilakukan oleh pelbagai agensi tempatan
meskipun menghadapi pelbagai kesukaran dan cabaran daripada logistik dan
pengangkutan.

Baru-baru ini, Kerajaan Negeri Sarawak telah diberi kepercayaan oleh Kerajaan
Pusat untuk memulakan pemberian vaksin kepada golongan remaja dan pelajar yang
berumur 16 tahun dan 17 tahun. Ini merupakan antara negeri yang terawal sekali
memulakan pemberian vaksin kepada golongan tersebut.

Tuan Yang di-Pertua, saya ingin teruskan perbahasan ini dengan bercerita sedikit
berkenaan dengan masalah dan kekurangan-kekurangan yang dihadapi sebahagian
besar rakyat Sarawak terutamanya golongan yang bermastautin di kawasan luar bandar
termasuklah rakyat khusus di kawasan Parlimen saya Tanjong Manis.

01800

Infrastruktur dan kemudahan asas seperti jalan raya termasuk jambatan,
elektrik, air dan telekomunikasi adalah amat diperlukan oleh rakyat di kawasan ini. Saya
berharap agar pembangunan kemudahan asas ini dapat dipertingkatkan dan diperluaskan
demi meningkatkan kesejahteraan hidup Keluarga Malaysia dan dapat mengurangkan
jurang keselesaan kehidupan dalam kalangan penduduk bandar dan luar bandar. Seperti
yang saya selalu sebut-sebut, mereka tidak meminta bulan dan bintang di langit. Mereka
sekadar mahu merasa nikmat sebuah pembangunan. Apa yang saya maksudkan di sini
adalah kawasan Parlimen Tanjong Manis adalah luas hampir sama dengan keluasan
negeri Melaka.

Akan tetapi, ada lagi kawasan yang mengalami kekurangan kemudahan asas
yang sangat-sangat diperlukan demi kelangsungan kehidupan seharian. Mereka telah
menunggu sekian lama untuk menikmati nikmat sebuah pembangunan daripada segi
kemudahan asas. Namun, ada juga yang tidak berkesempatan. Bukannya Kerajaan
Negeri Sarawak tidak berusaha untuk menyediakan ini semua. Namun, keluasan negeri
Sarawak yang begitu besar hampir sama dengan Semenanjung telah menyukarkan usaha
