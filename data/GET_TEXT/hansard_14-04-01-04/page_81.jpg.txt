DR.20.09.2021 73

masalah-masalah yang dihadapi oleh petani dalam negara kita ini untuk memastikan
supaya mereka tidak terbeban.

Begitu juga dengan spare parts kepada jentera membajak ataupun mengambil
padi. Spare parts ini boleh naik dengan harga tinggi dan ini akan menaikkan kos
pengeluaran padi dalam negara kita dan ini akan memberikan hasil yang tidak baik kepada
petani-petani.

Akhir sekali, yang saya hendak sebut bahawa hari ini soalan saya nombor 76.
Soalan saya ialah kepada Yang Berhormat Menteri Kewangan, minta menyatakan berapa
jumlah cabutan khas (special draw) pada tahun 2021 mengikut semua syarikat judi
nombor ramalan. Jawapan yang diberikan kepada saya ialah, ‘Untuk makluman Ahli
Dewan, Kementerian Kewangan telah meluluskan permohonan daripada semua agensi
nombor ramalan (NFO) untuk cabutan khas sebanyak 22 kali bagi tahun 2021’.

Ini Yang Berhormat Menteri Kewangan sekarang ini, bukan Yang Berhormat
Menteri Kewangan dari Bagan. Menteri Kewangan dari Bagan dahulu, daripada 22 kali
dia telah turun jadi lapan. Jadi, Yang Berhormat Menteri Kewangan sekarang ini, dia naik
daripada lapan kali di bawah Yang Berhormat Menteri Kewangan dari Bagan itu menjadi
22 kali. Jadi, saya ucap syabaslah kerana ramai para ulama dan ustaz yang ada di dalam
kerajaan, dalam Kabinet macam bersetujulah menerima hakikat bahawa negara perlu
sebanyak 22 kali cabutan khas. Jadi, tahniah kepada PAS yang saya fikir bahawa mereka
tak bantahlah sebab itu Yang Berhormat Menteri Kewangan boleh lulus.

Tuan Sabri bin Azit [Jerai]: Itu ikut kementerianlah.

Dato’ Mahfuz bin Haji Omar [Pokok Sena]: Kalau bantah, sudah tentulah
Kementerian Kewangan tidak boleh lulus. Ada Yang Berhormat Menteri duduk dalam
Kabinet, bukan Yang Berhormat Menteri Agama sekarang. Yang Berhormat Menteri
Agama dahulu, bekas mufti. Ada Yang Berhormat Menteri yang jaga air, dia juga seorang
ulama. Ada Yang Berhormat Menteri yang jaga getah dahulu, dia juga seorang ulama.
Jadi ini orang-orang yang mempunyai pengetahuan Islam, bibir yang basah dengan al-
Quran dan hadis ini dan akhirnya mereka boleh menerima keputusan yang dibuat oleh
Kementerian Kewangan. Jadi, saya ucapkan tahniah sekali lagi...

Timbalan Yang di-Pertua [Dato’ Mohd Rashid Hasnon]: Yang Berhormat,
masa dah tamat.

Dato’ Mahfuz bin Haji Omar [Pokok Sena]: ...kepada kerajaan yang menaikkan
judi cabutan khas daripada lapan kali kepada 22 kali. Terima kasih. Assalammualaikum.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pokok Sena. Seterusnya saya menjemput Yang Berhormat Tebrau, kemudian
Yang Berhormat Kota Belud, kemudian Yang Berhormat Machang. Sila Yang Berhormat
Tebrau, 12 minit.

4.57 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua
mengizinkan saya sertai perbahasan titah Agong. Tuan Yang di-Pertua, dalam isu
pemerkasaan Pelan COVID-19, saya mohon mencadangkan segala yang telah
dilaksanakan selama ini dapat ditambah baik khususnya dalam penguatkuasaan SOP.
Terlalu banyak rintihan yang telah disuarakan oleh rakyat bahawa SOP yang ditetapkan
tidak dilaksanakan oleh semua pihak dan ini adalah punca utama bilangan kes positif
COVID-19 di Malaysia masih tinggi secara amnya dibandingkan dengan negara lain
walaupun kita adalah negara yang mencatat kadar vaksinasi yang paling pantas.

Usaha-usaha untuk mencapai imuniti berkelompok seluruh negara pada hujung
bulan Oktober ini amat dihargai oleh keseluruhan rakyat. Namun begitu, matlamat ini tidak
harus dianggap sebagai satu penyelesaian tetapi satu permulaan norma baharu yang
mana virus COVID-19 akan bersama kita dalam masa yang lama lagi. Peruntukan khas
harus disediakan untuk diberi dos vaksin tambahan setiap enam bulan kepada setiap
penduduk, tidak mengira mereka adalah warga atau tidak.
