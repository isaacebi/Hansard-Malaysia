46 DR.20.09.2021

Bagaimanakah pula dengan nasib sasterawan-sasterawan negara kita? Apakah
sumbangan yang telah diberikan kepada mereka secara bulanan tetap mereka terima
lagi? Bagaimanakah pula dengan program-program sasterawan di universiti? Apakah
masih dicetak semula karya-karya mereka dalam edisi mampu milik seperti tahun 2019?
Apakah masih lagi ada tempat buat sasterawan di bumi Malaysia ini setelah selama lebih
18 bulan mereka dipinggirkan? Bahasa dan sastera kebangsaan adalah elemen jati diri
negara dan bangsa. Bersamalah kita pertahankan dan perjuangkan.

Tuan Yang di-Pertua, jika selepas kemerdekaan Kerajaan Persekutuan bergelut
melakukan pelbagai kempen, pelbagai usaha untuk memerangi buta huruf dan
memastikan warga berada dalam keadaan terdidik, mempunyai pelajaran dan pergi ke
sekolah, kini zaman telah berubah.

Kadar buta huruf bukan lagi isu majoriti rakyat tetapi isu celik digital adalah isu
yang besar terutamanya ketika negara di ambang mengadaptasi revolusi industri 4.0.
Kebergantungan warga dunia kini kepada teknologi dan teknologi digital memaksa kita
untuk memastikan kadar iliterasi ataupun kadar buta huruf digital di kalangan rakyat
Malaysia dapat kita atasi. Mahu atau pun kita tidak mahu, celik digital adalah gaya hidup
manusia di abad ke-21 ini.

Tuan Yang di-Pertua, jurang digital di kalangan rakyat perlulah dirawati dahulu
dengan memastikan akses kepada ruang digital yang berkualiti dapat dinikmati oleh setiap
warga di mana pun mereka berada. Program JENDELA yang sepatutnya dipercepatkan
sepanjang wabak melanda kerana keperluan anak-anak serta para guru untuk menjalani
PdPR dan juga tuntutan warga kerja untuk bekerja dari rumah tidak berlaku. Ini perlu
diperbaiki.

Saya berterima kasih kepada SKMM Johor yang telah banyak membantu kita
bersama dengan syarikat-syarikat telekomunikasi untuk memperbaiki capaian internet di
kawasan Parlimen Simpang Renggam. Walaupun masih berlaku dan tidak sempurna lagi
tetapi terima kasih kepada mereka.

Hakikatnya, capaian internet masih lagi lemah di kebanyakan kawasan di dalam
negara kita dan ini akan melebarkan jurang digital di antara rakyat. Akhirnya, akan
menyebabkan keciciran pelajaran di kalangan ramai anak-anak seperti mana yang telah
disebutkan oleh Yang Berhormat Cameron Highlands sebentar tadi. Pihak KKMM perlu
bertindak di luar kebiasaan, di luar cara konvensional dan mempercepatkan usaha
melebarkan capaian internet berkualiti ke seluruh negara.

Akses internet adalah hak setiap pelajar dan pendidik. Mereka harus disediakan
sekurang-kurangnya 100 kbps sambungan jalur lebar untuk setiap pengguna peranti di
sekolah atau institusi pendidikan dan kualiti perkhidmatan sebanyak 99 peratus
ketersediaan. SKMM juga perlu memberi mandat kepada pengendali telekomunikasi
untuk menyediakan sekolah dengan tahap capaian rangkaian yang serata dan bukan lagi
dimonopoli oleh satu syarikat semata-mata. Capaian mestilah disediakan di semua
kemudahan sekolah di mana capaian diperlukan untuk pelajaran dan pembelajaran.
Dayakan penggunaan TV white space dan jalur lain yang tidak digunakan untuk kita
mempromosikan capaian di luar bandar.

Kembali kepada literasi digital, Tuan Yang di-Pertua. Buta huruf digital atau pun
digital illiteracy hanya akan menyebabkan seseorang individu menjadi mangsa mudah
(easy prey), dengan izin, kepada kegiatan penipuan, scammers, mangsa unsur
keganasan, pemerdagangan manusia dan lain-lain unsur penipuan, jenayah dan
pemanipulasian dalam dunia siber. Tidak dinafikan juga tanpa literasi digital yang cukup,
para remaja kita dan orang dewasa juga akan menjadi mangsa mudah kepada ketagihan
pornografi, pemangsa seks (sexual predators) dan juga pelaku amang seksual. Banyak
kes penipuan, jenayah, hutang dan lain-lain sindiket di alam siber yang mana banyak
mangsanya adalah kerana kuangnya pendedahan mereka terhadap keselamatan siber
ataupun cyber security dan literasi digital.

Di sebalik semua ancaman dan mara bahaya ini, terdapat juga banyak unsur
positif bagi mereka yang celik digital. Mahu ataupun tidak mahu, penggunaan digital akan
menjadi satu-satunya cara untuk perniagaan pelaburan terutamanya melalui gig economy.
