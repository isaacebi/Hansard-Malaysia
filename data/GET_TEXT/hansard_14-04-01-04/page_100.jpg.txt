92 DR.20.09.2021

Saya telah mengira tahun lepas hingga tahun ini, sejumlah 317 jumlah SMS telah
dihantar kepada semua rakyat Malaysia. Andaikan satu SMS 10 sen, kali 317 SMS, kali
20 juta penduduk kerana mungkin bukan semua ada handphone. Jumlahnya adalah lebih
kurang RM600 juta. Jadi, saya minta kerajaan dedahkan perbelanjaan ini. Saya hendak
syorkan supaya hentikan pembaziran dan kerajaan mesti hentikan spam rakyat.

Dengan ini Segambut menjunjung kasih titah Seri Paduka Baginda Yang di-
Pertuan Yang di-Pertuan Agong. Sekian, terima kasih.

Tuan Yang di-Pertua: terima kasih Yang Berhormat Segambut. Seterusnya Yang
Berhormat Kemaman. Silakan.

6.23 ptg.

Tuan Che Alias bin Hamid [Kemaman]: Bismillahi Rahmani Rahim.
Assalamualaikum warahmatullahi wabarakatuh dan selamat sejahtera. Pertama, saya
merakamkan ucapan ribuan terima kasih kepada Tuan Yang di-Pertua dan saya bersyukur
kepada Allah SWT kerana diberi kesempatan untuk membahaskan Usul Menjunjung
Kasih Titah Seri Paduka Baginda Yang di-Pertuan Agong bagi merasmikan Mesyuarat
Pertama, Penggal Keempat, Parlimen Keempat Belas dengan menyentuh pelbagai aspek
demi keharmonian negara dan kesejahteraan rakyat jelata. Kebijaksanaan baginda dalam
pengurusan pentadbiran negara dengan kemelut politik yang tidak berkesudahan dan
keprihatinan baginda demi menjaga kebajikan serta kesihatan rakyat jelata amat sesuai
dengan istilah raja dan rakyat berpisah tiada. Semoga Allah SWT memberkati umur
baginda Yang di-Pertuan Agong dan Tuanku Permaisuri.

Tuan Yang di-Pertua, hari ini kita melihat rakyat menyaksikan naratif landskap
politik negara yang berlaku sekali lagi dengan peralihan tampuk pemerintahan di bawah
pimpinan Yang Amat Berhormat Dato’ Sri Ismail Sabri bin Yaakob yang dilantik sebagai
Perdana Menteri yang kesembilan pada 20 Ogos yang lalu. Namun begitu, pemerintahan
Kerajaan Perikatan Nasional dengan masa yang singkat sebenarnya membuahkan hasil
walaupun dalam keadaan yang begitu mencabar dan genting.

Perkara ini dapat melihat kewibawaan dan keprihatinan Yang Berhormat Tan Sri
Dato’ Haji Mahiaddin bin Haji Md Yassin daripada segi pengurusan kerajaan dalam
berdepan dengan penularan COVID-19 dan langkah-langkah yang diambil bagi
menangani impak ekonomi ke atas rakyat akibat pandemik ini. Saya percaya pelantikan
Yang Berhormat Tan Sri Dato’ Haji Mahiaddin bin Haji Md Yassin sebagai Pengerusi Majlis
Pemulihan Negara (MPN) adalah tepat dengan pengalaman yang ada kepada beliau
dalam mengurus pandemik COVID-19. Dakwaan kerajaan lalu gagal adalah tidak tepat
sama sekali.

Saya berharap semua ahli politik tanpa mengira ideologi politik untuk berganding
bahu dan bekerjasama membantu kerajaan dalam mensejahterakan semula kehidupan
rakyat dan memulihkan ekonomi negara ekoran pandemik COVID-19 ini. la sepertimana
nasihat baginda Yang di-Pertuan Agong supaya semua ahli politik melaksanakan
demokrasi bermusyawarah dalam semua aspek masalah yang berlaku tidak menjadikan
rakyat sebagai taruhan dalam mencapai sesuatu agenda.

Tuan Yang di-Pertua, pemulihan kesihatan dan vaksinasi, Pertubuhan Kesihatan
Dunia (WHO) dan dipersetujui majoriti pakar kesihatan menyatakan bahawa COVID-19
berkemungkinan besar menjadi pandemik, menjadi endemik iaitu kekal serta menjadi
sebahagian daripada kehidupan harian manusia sebagaimana penyakit yang lain
selesema dan sebagainya. Saya menyahut baik langkah kerajaan dalam melaksanakan
peralihan fasa endemik COVID-19 yang dijangkakan bermula hujung Oktober ini.

Selain Malaysia, Indonesia juga bersedia untuk melaksanakan peralihan fasa
endemik selepas berjaya mengawal penularan COVID-19 pada gelombang kedua apabila
kes seharian dan jumlah kematian negara terbabit dilihat berlaku penurunan sejak
pertengahan Ogos yang lalu. Banyak indikator dan garis panduan pelbagai sudut yang
perlu dinilai, diteliti dan diperincikan untuk jangka masa yang panjang oleh kerajaan
sebelum beralih ke fasa endemik.
