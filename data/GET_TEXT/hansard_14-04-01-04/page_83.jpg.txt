DR.20.09.2021 75

Tuan Yang di-Pertua, buat masa sekarang ramai yang menyewa rumah telah
dihalau keluar rumah kerana tidak membayar sewa berbulan-bulan dan ramai lagi telah
diugut dengan nasib yang sama. Peruntukan khas juga harus disediakan untuk
menempatkan warga Malaysia yang menyewa rumah dan dihalau keluar di hotel-hotel
bajet atau homestay sementara supaya mereka tidak menjadi gelandangan dan pada
masa yang sama pemilik-pemilik hotel bajet dan homestay dapat pendapatan.

Tuan Yang di-Pertua, Singapura sudah mencapai imunisasi berkelompok dan
mereka sudah beralih daripada pandemik kepada endemik. Hampir semua _aktiviti
komersial sudah beroperasi. Dengan itu, majikan-majikan Singapura telah mula
menawarkan kerja-kerja dan ramai warga Malaysia telah ditawarkan kerja di Singapura.
Buat masa ini, semua warga Malaysia yang mahu keluar ke Singapura perlu memohon
permit keluar (exit permit) melalui MyTravelPass.

Malangnya, tempoh daripada permohonan sehingga satu keputusan ditolak atau
lulus oleh Jabatan Imigresen mengambil masa yang agak panjang sehingga melebihi dua
minggu pun ada. Saya telah terima banyak luahan daripada pemohon-pemohon. Antara
sebab utama permohonan ditolak selepas menunggu dua minggu ke atas termasuk
dokumen tidak lengkap dan fail tidak boleh dimuat naik atau turun.

Saiz fail yang boleh diterima oleh MyTravelPass terlalu kecil. Saya berharap isu
ini dapat diselesaikan secepat mungkin kerana kita tidak mahu warga yang dapat tawaran
kerja di luar negara tidak dapat melaporkan diri untuk bermula bekerja atas sebab isu
teknikal dalam sistem MyTravelPass.

Tuan Yang di-Pertua, ramai rakyat sedang mengalami masalah psikologi atau
masalah mental yang disebabkan kematian ahli keluarga kerana jangkitan COVID-19,
kehilangan mata pencarian, isu along dan sebagainya. Ini sudah pasti adalah punca
utama peningkatan kes bunuh diri.

Oleh yang demikian saya memohon keprihatinan kerajaan untuk menggalakkan
mana-mana pihak yang berasa berat dalam perkara ini untuk menumpu pusat atau
kaunter kaunseling dengan bantuan modal daripada kerajaan supaya usaha sebegini
boleh membendung kes bunuh diri atau sekurang-kurangnya dapat membantu mereka
yang mengalami masalah psikologi supaya keseriusan masalah mereka tidak akan
bertambah teruk dan tidak akan membebankan keluarga mereka.

Tuan Yang di-Pertua, dalam perkara pemulihan dan pemerkasaan ekonomi, saya
ingin kerajaan memberi tumpuan kepada SME dan pelaporan langsung asing FDI dengan
izin. Lokasi untuk mendapatkan kesemua kelulusan agensi-agensi sebelum boleh
berniaga sudah lama menjadi isu yang menyekat perkembangan ekonomi negara kita.
Kerajaan harus komited untuk melicinkan arus pemprosesan kesemua kelulusan.

Permohonan-permohonan kepada agensi-agensi yang berkenaan harus boleh
dibuat serentak dan bukan berperingkat di mana satu permohonan hanya boleh
dikemukakan sekiranya sudah memperoleh kelulusan agensi yang lain terdahulu.
Kelulusan harus diletakkan syarat bahawa kelulusan itu akan berdaftar secara automatik
sekiranya mana-mana satu syarat kelulusan tidak dipenuhi oleh pemohon.

Tuan Yang di-Pertua, kesemua projek fizikal dan bajet untuk projek pembangunan
mesti berdasarkan kepada keperluan atau need-based, dengan izin dan berdaya maju
untuk mengelakkan projek gajah putih (white elephant), dengan izin. Kaedah perundingan
terus harus diharamkan bagi projek pembangunan yang bernilai RM2 juta ke atas atau
satu angka yang sewajarnya untuk memastikan hanya kontraktor yang ada rekod yang
baik, berintegriti tinggi dan berupaya dari segi dana dan pengetahuan serta pengalaman
teknikal dan akan dipilih melalui tender terbuka. Sekiranya kerajaan ada kaedah dan
pendekatan lain yang boleh menjamin tiada pembaziran besar-besaran akan berlaku,
saya jemput untuk diberi penjelasan.

Timbalan Yang di-Pertua [Dato' Mohd Rashid Hasnon]: Yang Berhormat,
minta rumuskan.

Tuan Steven Choong Shiau Yoon [Tebrau]: Okey, bagi saya satu minit lagi ya.
Skop kerja atau bidang kuasa antara jabatan dengan jabatan, badan dengan badan,
