DR.20.09.2021 43

Tuan Yang di-Pertua, kaedah pengajaran dan pembelajaran dalam talian bagi
mengganti interaksi secara berdepan di dalam bilik darjah kini merupakan norma baharu
dan satu-satunya cara yang paling selamat ketika melaksanakan perintah PKP bagi
memutuskan rangkaian COVID-19. Namun, wujud keterbatasan dan kekangan khusus
kepada pelajar yang tidak mempunyai capaian internet terutama mereka yang tinggal di
kawasan luar bandar atau di penempatan-penempatan pendalaman Orang Asli.

Tidak dinafikan, di negara ini jika merujuk kepada manual dikeluarkan oleh KPM
tahun ini ada gabungan kaedah dalam luar talian. Namun, keciciran masih berlaku dan
data mengenainya belum dikongsikan. Apakah cara pengajaran yang dilaksanakan oleh
pihak KPM selama ini mencapai sasaran, terutama sekali bagi murid-murid Orang Asli?

Tidak lama lagi sesi persekolahan secara bersemuka akan dilaksanakan
mengikut fasa. Dalam hal ini, Kementerian Pendidikan harus lebih proaktif dalam
memastikan keciciran pembelajaran tidak terus berlanjutan hingga berlaku senario
generasi keciciran knususnya kepada murid-murid Orang Asli. Memandangkan kekangan
masa, saya akan terus kepada kesimpulan.

Tuan Yang di-Pertua, banyak lagi perkara lain yang perlu dilakukan untuk
menghadapi keadaan yang mana pandemik COVID-19 di negara ini berubah menjadi
endemik. Daripada pendidikan sampailah kepada aktiviti keagamaan dan sosial yang
akan turut mengalami perubahan. Saya sedar bahawa pihak berkuasa dan agensi-agensi
yang berkenaan arif mengenai keadaan ini dan sedang berusaha untuk menyelesaikan
permasalahan tersebut.

Saya berharap usaha dan langkah yang komprehensif dan sistematik dapat
diambil oleh pihak bertanggungjawab untuk menyelesaikan masalah tersebut khususnya
yang berkaitan dengan masyarakat Orang Asli dan juga anggota-anggota PDRM. Selain
itu saya berhasrat agar hak asasi masyarakat Orang Asli terjamin dan masyarakat Orang
Asli dapat menikmati hidup setaraf dengan rakyat yang lain.

Akhir sekali, saya ingin merujuk kepada perbahasan yang telah dibentangkan
oleh Yang Berhormat Pengerang. Saya mengambil kesempatan ini juga mengesyorkan
Parlimen ini melaksanakan apa yang telah disyorkan oleh Yang Berhormat Pengerang.
Sekian, wabillahi taufik walhidayah wassalamualaikum. Saya menyokong.

Tuan Yang di-Pertua: Terima kasih, Yang Berhormat Cameron Highlands.
Seterusnya saya menjemput Yang Berhormat Simpang Renggam.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, Tuan
Yang di-Pertua.

Tuan Yang di-Pertua: Ya, saya.

Tuan Sanisvara Nethaji Rayer a/I Rajaji [Jelutong]: Dengan izin, Tuan Yang di-
Pertua. Selamat petang. Peraturan Mesyuarat 18(1). Yang Berhormat Simpang
Renggam just two minutes.

Tuan Yang di-Pertua: Yang Berhormat, bercakap fasal usul yang diberikan
kepada saya itu, saya akan jawab.

Tuan Sanisvara Nethaji Rayer a/l Rajaji [Jelutong]: Saya telah menghantar
satu usul...

Tuan Yang di-Pertua: Saya akan jawab petang ini ataupun esok pagi.

Tuan Sanisvara Nethaji Rayer a/l Rajaji [Jelutong]: Itu berkenaan dengan
Muhammad Adib, anggota bomba yang terkorban di mana saya mohon ia dibicarakan,
dibahaskan dalam Dewan.

Tuan Yang di-Pertua: Saya sedang perhatikan fakta-fakta yang lampau dan juga
ada yang daripada aspek perundangan. Akan saya jawab kepada Yang Berhormat
selewat-lewatnya esok pagi.

Tuan Sanisvara Nethaji Rayer a/l Rajaji [Jelutong]: Pukul berapa, Tuan Yang
di-Pertua.
