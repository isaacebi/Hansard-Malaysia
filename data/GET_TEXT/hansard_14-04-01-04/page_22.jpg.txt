14 DR.20.09.2021

Saya tahu keperluan Yang Berhormat Kalabakan untuk mewujudkan bank di
kawasan Yang Berhormat sebutkan tadi. Cumanya, untuk makluman Dewan yang mulia
ini, melalui perbankan ejen ini, mereka turut juga dapat melakukan transaksi yang sama
sepertimana dengan bank seperti mereka dapat menunaikan bantuan kewangan, mereka
boleh membuat deposit tunai, pemindahan dana ataupun membuat pembayaran utiliti.

Walau bagaimanapun, pandangan Yang Berhormat Kalabakan untuk
mewujudkan di Pekan Kalakaban, kita akan pertimbangkan pada masa akan datang dan
insya-Allah, sekiranya ada kesempatan masa, saya juga akan ke Kalabakan. Terima kasih
Yang Berhormat.

Tuan Yang di-Pertua: Terima kasih. Soalan seterusnya.

Puan Kasthuriraani a/p Patto [Batu Kawan]: Tuan Yang di-Pertua, satu lagi
soalan tambahan. Mohon keizinan.

Tuan Yang di-Pertua: Maaf. Dua sahaja. Banyak lagi soalan, Yang Berhormat.
Maaf ya.

Puan Kasthuriraani a/p Patto [Batu Kawan]: Soalan penting.
Tuan Yang di-Pertua: Maaf, maaf.
#1100

6. Tuan Tan Kok Wai [Cheras] minta Menteri Pelancongan, Seni dan Budaya
menyatakan sejauh manakah perhatian telah diberikan kepada kesengsaraan yang
dihadapi oleh industri pelancongan dan sama ada strategi berkesan telah dilaksanakan
untuk menyelamatkan industri ini yang terkesan teruk akibat pandemik COVID-19.

Menteri Pelancongan, Seni dan Kebudayaan [Dato’ Sri Hajah Nancy Shukri]:
Terima kasih Tuan Yang di-Pertua. Bismillahi Rahmani Rahim, Assalamualaikum
warahmatullahi wabarakatuh.

Tuan Yang di-Pertua, sebelum saya meneruskan jawapan, izinkan saya untuk
menjawab soalan oleh Yang Berhormat Cheras pada hari ini bersekali dengan 12 soalan
lain kerana ia menyentuh perkara yang sama iaitu soalan nombor 47 oleh Yang Berhormat
Jerlun, soalan nombor 59 oleh Yang Berhormat Lahat Datu dan soalan nombor 69 oleh
Yang Berhormat Balik Pulau bertarikh 20 September, soalan nombor 1 oleh Yang
Berhormat Jerantut dan soalan nombor 19 oleh Yang Berhormat Dungun bertarikh 23
September.

Soalan nombor 9 oleh Yang Berhormat Libaran, soalan nombor 66 oleh Yang
Berhormat Tangga Batu dan soalan nombor 56 oleh Yang Berhormat Taiping bertarikh 29
September, soalan nombor 1 oleh Yang Berhormat Parit, soalan nombor 29 oleh Yang
Berhormat Kinabatangan dan soalan nombor 70 oleh Yang Berhormat Teluk Intan
bertarikh 5 Oktober serta soalan nombor 12 oleh Yang Berhormat Hulu Selangor bertarikh
11 Oktober. Tuan Yang di-Pertua, seperti Yang Berhormat sedia maklum, penularan
wabak pandemik COVID-19 telah menjejaskan bukan sahaja ekonomi dan sektor
pelancongan di Malaysia, malah di seluruh dunia. Sektor pelancongan bukan hanya
meliputi hotel dan penerbangan sahaja. Rantaiannya juga adalah luas, termasuk sektor
peruncitan, makanan dan minuman ataupun F&B, dengan izin. Acara perniagaan ataupun
business event (BE) dan sebagainya.

Sebagai industri yang berorientasikan mobiliti, pelancongan ialah salah satu
sektor ekonomi yang paling teruk terkesan dan mengambil masa yang lebih lama untuk
pulih, terutamanya dengan pelaksanaan tiga Perintah Kawalan Pergerakan (PKP) di
Malaysia. Anggaran kerugian daripada pendapatan pelancongan pada tahun 2020 ialah
RM135 bilion. Jumlah ini dianggar terus meningkat pada tahun 2021, lebih-lebih lagi
dengan pelaksanaan PKP yang masih diteruskan. Kerajaan telah menyediakan pelbagai
bantuan bagi meringankan kepayahan penggiat industri pelancongan melalui pakej-pakej
rangsangan ekonomi yang telah diumumkan seperti PEMERKASA dan PEMULIH.

Antaranya ialah Geran Bantuan Khas secara one-off kepada penggiat-penggiat
industri seperti syarikat pengendalian pelancongan berlesen dengan MOTAC, agen
