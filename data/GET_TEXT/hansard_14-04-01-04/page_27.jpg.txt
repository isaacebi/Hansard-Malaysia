DR.20.09.2021 19

penglibatan daripada guru-guru besar, pengetua-pengetua dan juga PPD dalam proses
ini. Dengan lain perkataan, adakah pihak kerajaan mahu supaya adanya desentralisasi
daripada segi pengambilan guru-guru dan bukannya ditumpukan kepada kementerian dan
juga pihak JPA? Terima kasih.

Tuan Yang di-Pertua: Terima kasih. Yang Berhormat Menteri.

Datuk Dr. Mohd Radzi bin Md. Jidin: Terima kasih Yang Berhormat. Tuan Yang
di-Pertua, berkaitan dengan opsyen mata pelajaran, ini merupakan salah satu perkara
yang telah diteliti oleh pihak kementerian. Jika kita lihat, isu kekurangan guru ini berlaku
kerana kita inginkan padanan satu opsyen ke mata pelajaran tertentu. Sedangkan apabila
kita lihat kesemua keseluruhan degree ataupun keseluruhan ijazah yang dilaksanakan
oleh mereka ini, sebenarnya terdapat opsyen-opsyen yang boleh diklusterkan.

Jadi saya mengambil contoh Reka Bentuk dan Teknologi (RBT). Jika sebelum ini
guru yang mempunyai ijazah pendidikan dalam RBT mengajar RBT itu menyebabkan
bekalan untuk RBT itu terhad. Maka kita akan lihat bagaimanakah kita boleh mengambil
guru-guru dalam kluster tersebut. Subjek-subjek lain yang berkaitan dengan RBT setelah
kita kaji satu persatu, kita akan padankan. Ini dapat memastikan bahawa isu opsyen tadi
kita dapat selesaikan.

Kedua juga adalah isu berkaitan dengan opsyen di sekolah. Ini juga kita tahu
bahawa telah berlarutan sekian lama di mana guru-guru mengajar opsyen yang bukan
opsyen sewaktu mereka belajar di universiti dahulu. Untuk mengatasi perkara ini, kita
sedang merangka satu panduan baharu bagi membolehkan guru yang telah mengajar
opsyen tertentu walaupun bukan sama dengan opsyen sewaktu mereka menyiapkan
ijazah mereka terlebih dahulu, boleh diambil kira pengalaman mereka bagi membolehkan
mereka menambah satu lagi opsyen untuk membolehkan apabila berlakunya keperluan
untuk opsyen-opsyen tertentu, kita mempunyai bekalan guru yang lebih ramai. Terima
kasih.

Tuan Ma’mun bin Sulaiman [Kalabakan]: Satu soalan lagi?

Puan Kasthuriraani a/p Patto [Batu Kawan]: Satu soalan lagi Tuan Yang di-
Pertua.

Tuan Yang di-Pertua: Maaf-maaf. Yang Berhormat Lumut sedang tunggu. Maaf
ya, tidak ada masa sudah. Yang Berhormat Datuk Wira Dr. Mohd. Hatta bin Md. Ramii,
soalan seterusnya.

8. Datuk Wira Dr. Mohd. Hatta bin Md. Ramli [Lumut] minta Menteri Pengajian
Tinggi menyatakan adakah kementerian ada menjalankan kajian berkenaan kesan
pembelajaran online terhadap kualiti graduan dan kadar pengangguran sewaktu
pandemik ini.

Menteri Pengajian Tinggi [Datuk Seri Dr. Noraini binti Ahmad]: Terima kasih
Tuan Yang di-Pertua dan terima kasih saya ucapkan kepada Yang Berhormat Lumut.

Tuan Yang di-Pertua, seperti kita semua sedia maklum, pembelajaran dan
pengajaran secara dalam talian kini telah menjadi satu keperluan. Justeru itu, KPT melalui
JPT dengan kerjasama MQA dan Majlis Ketua-ketua E-Pembelajaran IPT Malaysia
sedang menjalankan kajian kualiti pengajaran dalam talian semasa pandemik COVID-19
di institusi pengajian tinggi Malaysia.

Kajian ini mula dijalankan pada 15 November 2020 dan kita berada di peringkat
akhir. Objektif utama kajian ini adalah untuk mengenal pasti faktor yang mempengaruhi
kualiti pembelajaran dalam talian, keberkesanan serta kesediaan pelajar, tenaga pengajar
dan IPT untuk meneruskan pelaksanaan pembelajaran dalam talian. Empat kategori
responden yang utama adalah pelajar sendiri, tenaga pengajar, kakitangan sokongan
institusi serta governance IPT.

Daripada perspektif pelajar, kajian ini memfokuskan kepada kesediaan dan
penerimaan pelajar terhadap PdP dalam talian. Bagi maksud itu, kajian tersebut mengukur
