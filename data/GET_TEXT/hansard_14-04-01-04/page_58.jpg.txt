50 DR.20.09.2021

Seterusnya, isu yang sangat dekat di hati saya adalah berkenaan tentang
pencerobohan kapal peronda Republik China yang paling sinonim di kawasan Beting
Patinggi Ali. Tuanku telah bertitah bahawa sempadan haruslah dijaga. Apa yang
membimbangkan saya, kapal pengawal pantai China berada hampir dengan aset penting
negara seperti floating storage of loading di blok SK10.

Jelas kekerapan kapal-kapal China ini adalah bertujuan mengintai kekayaan
sumber minyak dan gas yang terdapat di perairan Sarawak di terumbu perairan dan juga
kawasan seperti terumbu James Shoal Blok SK 10 mempunyai tiga lapangan minyak
seperti Helang, Layang dan Beryl yang terletak 70 kilometer dari daratan Miri. China pula
terletak lebih 2,000 kilometer dari kawasan tersebut. Apakah itu bukan pencerobohan? Ini
adalah pencerobohan depan mata, mana boleh kita tengok sahaja.

Pada Mei 2021, 16 buah pesawat tentera udara China memasuki ruang udara di
Sabah dengan membuat formation melintasi Beting Patinggi Ali. Juga, kapal China itu
tidak cukup hanya menghantar kapal pengawal, tetapi berlagak menghantar Xiang Yang
Hong 10 kapal penyelidik di North Laconia Gugusan Terumbu Raja Jarum yang boleh
membawa 24 anggota tentera dan juga 44 saintis penyelidikan.

Seterusnya Tuan Yang di-Pertua, saya ingin membangkitkan berkenaan tentang
isu MA63. Di dalam memorandum yang telah ditandatangani oleh Kerajaan Malaysia
bersama dengan Pakatan Harapan telah meletak item kelima di dalam lampiran
berkenaan tentang MA63. Saya mengucapkan terima kasih.

Apa yang ingin saya tegaskan adalah sudah perlu kerajaan untuk melaksanakan
MA63. Kita telah mempunyai steering committee dan juga jawatankuasa khas. Gunakan
jawatankuasa khas yang sedia ada untuk menyelesaikan perkara-perkara yang telah
berbangkit.

Antara perkara-perkara tersebut adalah berkenaan tentang royalti minyak dan
Bayaran Tunai Geran Khas, Perkara 112D perlu dibincang dan diputuskan jumlah
tunggakan dan jumlah baharu yang sepatutnya diterima dan dipastikan kajian dibuat
setiap lima tahun. Akta Laut Wilayah perlu dilihat semula, kerajaan negeri tidak pernah
setuju Akta Plantar Benua 1966 [Akta 83] perlu disemak setelah ISA dimansuhkan.

Akhir sekali, saya berharap satu cadangan kecil Tuan Yang di-Pertua agar pihak
Parlimen dapat menyediakan satu salinan bercetak Perjanjian Malaysia 1963 sebanyak
230 muka surat dan juga /nter-Government Committee Report 1962 dibukukan dan juga
diletak di atas meja setiap Ahli Parlimen sebagai rujukan dan juga mempermudahkan dan
untuk kita menghayati kandungan perjanjian tersebut.

Akhir sekali, bagi kawasan Parlimen Sibuti, saya memohon kepada Yang
Berhormat Menteri supaya melihat permohonan berkenaan status bina baru klinik
kesihatan jenis 2 di tapak tanah sedia ada di Sepupok, Niah.

Satu lagi perkara yang ingin saya tanya kepada Dewan adalah berkenaan status
pembinaan Pejabat Pendidikan Daerah Subis yang telah ditawarkan tender SK Kampung
Selanyau yang saya tidak tahu bilakah dimulakan dan juga SK Kampung Bulau yang
sepatutnya dibina melalui pembinaan kaedah CSR oleh Pan-Borneo.

Itu sahaja Tuan Yang di-Pertua. Saya menyokong Titah Diraja, sekian, terima
kasih.

Tuan Yang di-Pertua: Terima kasih Yang Berhormat Sibuti. Yang Berhormat
Sepanggar.

3.15 ptg.

Datuk Mohd Azis bin Jamman [Sepanggar]: Assalamualaikum warahmatullahi
wabarakatuh dan salam sejahtera. Terima kasih ke atas peluang yang diberikan kepada
saya untuk turut serta mengambil bahagian di dalam Perbahasan Menjunjung Kasih Titah
Kebawah Duli Yang Maha Mulia Seri Paduka Baginda Yang di-Pertuan Agong pada 13
September yang lalu.
