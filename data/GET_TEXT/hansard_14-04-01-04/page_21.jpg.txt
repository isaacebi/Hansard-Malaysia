DR.20.09.2021 13

Terima kasih Tuan Yang di-Pertua.

Datuk Wilson Ugak Anak Kumbong [Hulu Rajang]: Terima kasih Tuan Yang
di-Pertua. Terima kasih Yang Berhormat Timbalan Menteri atas jawapan.

Yang Berhormat Timbalan Menteri, Belaga dan Asap populasinya kurang lebih
50,000 penduduk. Di Belaga, betul, kita ada BSN tetapi hanya satu mesin yang
mengeluarkan duit. Saya ingat saya minta tambahan satu lagi oleh kerana penduduk di
Belaga, mereka datang dari jauh, kadang-kadang mesin tersebut pun habis duit. Di
Sungai Asap, memang betul, satu minggu dua kali BSN bank bergerak tapi mereka kena
beratur, Tuan Yang di-Pertua. Ini gambar saya tunjukkan, beratur. [Sambil menunjukkan
sekeping gambar] Kesian dari pagi sampai petang.

So, saya minta kalau boleh sementara ini, saya minta MoF berikan mesin ATM
dan juga pengeluar duit sementara untuk menubuhkan satu cawangan. Kalau betul, saya
minta Yang Berhormat Timbalan Menteri sendiri bersama saya untuk turun ke padang
untuk melihat keadaan sebenarnya sebagai 100 hari kayu pengukur kepada kerajaan
Keluarga Malaysia ini supaya perkara ini dapat kita atasi. Saya tidak mahu ini setiap kali
soalan saya diagihkan tetapi bank-bank yang kita minta cawangan itu mesti ditetapkan
dan dibuatkan di Daerah Sungai Asap. Sekian, terima kasih.

Tuan Mohd Shahar bin Abdullah: Terima kasih Tuan Yang di-Pertua, terima
kasih Yang Berhormat Hulu Rajang berkaitan soalan tambahan.

Saya akui jarak di antara Sungai Asap dengan Pekan Belaga itu adalah satu jarak
yang panjang, hampir 90 kilometer, mengambil masa lebih kurang hampir dua jam. Itu
sebabnya, Yang Berhormat, kita mesti melihat secara keseluruhan untuk kita mewujudkan
sesuatu kemudahan di kawasan setempat berdasarkan kepada populasi.

Akan tetapi, persoalan yang dibangkitkan oleh Yang Berhormat berkaitan dengan
orang terpaksa beratur. Untuk makluman Yang Berhormat, sebelum ini bank bergerak di
Pekan Sungai Asap, kita gunakan Dewan Masyarakat Sungai Asap. Akan tetapi, dewan
tersebut, untuk makluman Yang Berhormat, digunakan untuk pusat kuarantin. Itu
sebabnya kita terpaksa berpindah ke Pasar Pagi di kawasan Sungai Asap.

Walau bagaimanapun, saya telah mengarahkan Bank Simpanan Nasional untuk
menambahkan khemah dan menyediakan kemudahan supaya mereka tidak lagi, Tuan
Yang di-Pertua, beratur panjang.

Berkaitan pelawaan Yang Berhormat untuk ke Pekan Belaga, insya-Allah, Yang
Berhormat, saya akan turun ke sana pada 8 Oktober, bulan hadapan, untuk melihat sendiri
berkaitan penambahan ATM mesin di Pekan Belaga.

Datuk Wilson Ugak Anak Kumbong [Hulu Rajang]: Terima kasih, terima kasih.
Please come.

Tuan Ma’mun bin Sulaiman [Kalabakan]: Minta dari Kalabakan.
Tuan Yang di-Pertua: Yang Berhormat Kalabakan. Ya, silakan.

Tuan Ma’mun bin Sulaiman [Kalabakan]: Terima kasih Tuan Yang di-Pertua.
Saya meneliti jawapan Yang Berhormat Menteri tadi dan persoalan yang berlaku di
Sarawak ini mungkin berlaku juga di Sabah dan mungkin lebih teruk dari Sarawak sebab
di kawasan Parlimen Kalabakan tidak ada satu pun bank yang diwujudkan di sana. Kita
bertumpu ke Bandar Tawau dan kita ada ejen-ejen bank yang masyarakat selalu
mengeluh. Ejen-ejen bank dari BSN yang selalu mengeluh, stok bekalan cashnya pun
selalu habis.

Jadi saya mahu tanya dengan Yang Berhormat Timbalan Menteri, adakah kita
juga di Parlimen Kalakaban yang ada Pulau Sebatik di sana perlukan satu cawangan BSN
diwujudkan atau di Pekan Kalabakan yang selama ini kita tunggu-tunggu perwujudannya?
Terima kasih.

Tuan Mohd Shahar bin Abdullah: Terima kasih Tuan Yang di-Pertua, terima
kasih Yang Berhormat Kalabakan. Untuk makluman Dewan yang mulia, penggunaan ejen
bank sebenarnya mirip kepada bank.
