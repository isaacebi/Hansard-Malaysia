DR.20.09.2021 35

Selain daripada itu, saya juga ingin mendapatkan penjelasan berkenaan dengan
status siasatan kontroversi pembatalan pingat emas atlet lontar peluru Paralimpik,
Muhammad Ziyad Zolkefli. Apakah keputusan tersebut dapat kita peroleh dengan
memulangkan semula pingat tersebut kepada kita dan juga kelemahan-kelemahan yang
berlaku di peringkat pengurusan Sukan Paralimpik bagi pihak Kerajaan Malaysia ini dapat
diperbaiki dengan baik sekali.

Selain daripada itu juga, berkaitan dengan persediaan sukan, khususnya bagi
Sukan Paralimpik, atlet Paralimpik bagi masa-masa akan datang, kita tidak boleh hanya
membebankan kepada KBS semata-mata, tetapi kita juga— saya juga perlukan satu
jawapan daripada Kementerian Pendidikan dan juga Kementerian Pembangunan Wanita,
Keluarga dan Masyarakat yang bertanggungjawab menguruskan orang kurang upaya
(OKU), sejauh mana kedua-dua Kementerian ini terlibat secara langsung dengan
Kementerian Belia dan Sukan untuk membangunkan dan mengenal pasti bakat-bakat
baharu terutamanya dalam Sukan Paralimpik. Bagaimana kita hendak menjana kekuatan
ini supaya kita mempunyai atlet-atlet Paralimpik yang berkualiti tinggi.

Seterusnya, Tuan Yang di-Pertua, berkaitan dengan Kementerian Kewangan, kita
ucapkan banyak-banyak ribuan terima kasih kerana telah pun memperuntukkan, ya,
sebanyak RM530 bilion dibelanjakan untuk kesejahteraan rakyat dan RM322.5 bilion
dalam Belanjawan 2021 melalui Pakej PRIHATIN, PENJANA, PEMERKASA,
PEMERKASA+ dan juga PEMULIH yang diperkenalkan oleh Perdana Menteri yang
kelapan dan disambung oleh Perdana Menteri yang kesembilan.

Seri Paduka Baginda Yang di-Pertuan Agong juga telah meminta supaya usaha
mendekati rakyat dengan memulihkan kehidupan mereka dilaksanakan dengan lebih
berkesan. Justeru itu, saya ingin mengambil kesempatan untuk memaklumkan kepada
Dewan bahawa di Malaysia kita mempunyai satu institusi yang turut terlibat secara terus
dalam membangunkan ekonomi khususnya dalam kalangan penduduk luar bandar dan
juga dalam kalangan wanita dan suri rumah iaitu Amanah Ikhtiar Malaysia. Sekarang saya
mempengerusikan Amanah Ikhtiar Malaysia dan saya menyedari bahawa peranan
institusi ini amat besar dan cukup berkesan.

01240

Dengan lebih kurang 136 buah cawangan di seluruh negara dan 378,900 Sahabat
Amanah Ikhtiar Malaysia, ianya telah pun memberikan satu suntikan yang besar kepada
pembangunan ekonomi khususnya bagi rakyat yang disebutkan tadi iaitu penduduk luar
bandar dan juga di kalangan wanita dan suri rumah. Mereka telah berjaya, hampir
kesemua berjaya untuk menguruskan kehidupan mereka dengan lebih sempurna dan
keluar daripada kemelut kemiskinan hasil daripada bimbingan dan juga sumbangan
daripada segi modal dan sebagainya.

Tuan Sivarasa Rasiah [Sungai Buloh]: Yang Berhormat Tasik Gelugor, boleh?
Satu soalan sahaja, ringkas.

Datuk Haji Shabudin Yahaya [Tasek Gelugor]: Saya tak cukup masa, nanti
selepas ini.

Tuan Sivarasa Rasiah [Sungai Buloh]: Satu ayat, satu ayat.

Datuk Haji Shabudin Yahaya [Tasek Gelugor]: Sekejap, saya habiskan yang
ini dahulu lepas itu okey.

Tuan Sivarasa Rasiah [Sungai Buloh]: Satu ayat sahaja sebab...

Datuk Haji Shabudin Yahaya [Tasek Gelugor]: Jadi Tuan Yang di-Pertua,
dalam hal ini, sekejap.

Tuan Sivarasa Rasiah [Sungai Buloh]: Yang Berhormat merupakan Chairman-
Pengerusi Amanah Ikhtiar Malaysia. Soalan saya ringkas sahaja. Tak payah jawab sini,
boleh jawab lepas ini.

Saya nak tahu sama ada Yang Berhormat sanggup beri statistik sebagai
Pengerusi Amanah Ikhtiar Malaysia, berapa penerima bantuan dan kalau boleh, pecahan
