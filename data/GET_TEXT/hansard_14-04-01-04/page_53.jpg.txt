DR.20.09.2021 45

pihak kerajaan sebagai menyediakan tapak untuk pelan pemulihan pendidikan dari tahap
prasekolah sehinggalah tahap universiti dan termasuk di dalamnya pendidikan TVET.

Titah Duli Yang Maha Mulia Tuanku Yang di-Pertuan Agong berhubung
pendidikan agar kerajaan bersikap inklusif merentasi politik ideologi dan kepakaran demi
memulihkan sektor pendidikan wajib dijunjung oleh kerajaan terutamanya oleh KPM dan
juga KPT. Kedua-dua Menteri KPM dan KPT telah pun saya berikan cadangan proposal
ini dan kita harap bertitik-tolak daripada proposal alternatif ini, mereka boleh kemukakan
satu pelan yang lebih komprehensif kerana mereka mempunyai sumber saran dan juga
tenaga yang lebih.

Dalam kesempatan ini juga, saya menyeru agar ditubuhkan segera Majlis
Tindakan Pendidikan untuk merangka pelan pendidikan pasca COVID-19 selaras dengan
titah Yang di-Pertuan Agong. Majlis ini perlulah dianggotai oleh mereka yang
berpengalaman dan berkepakaran dalam bidang pendidikan, teknologi dan ekonomi
selaras dengan titah tuanku agar ia merentasi politik, ideologi dan kepakaran dan
penggunaan maksimum kepandaian buatan ataupun dengan izin, artificial intelligence dan
data raya dengan izin, big data untuk membantu menangani kemelut ini juga amat-amat
diperlukan.

Demi memastikan kecemerlangan dan kewibawaan pengajian tinggi pula,
pengajian tinggi Malaysia perlu diuruskan oleh ahli akademik dan profesional tanpa
campur tangan agenda politik dan ahli politik mana-mana pihak. Hal ini boleh dicapai
melalui penubuhan kembali Majlis Pendidikan Tinggi Negara yang termaktub dalam Akta
Majlis Pendidikan Tinggi Negara 1996 ataupun dikenali sebagai Akta 546. la harus
disegerakan dan pada tahun 2019, kita telah pun mulakan usaha. Namun, apabila
bertukarnya kerajaan, usaha tersebut nampak agak terbantut. Keanggotaan lembaga
pengurusan universiti juga hendaklah bebas daripada lantikan politik.

01450

Saya juga telah diminta oleh ramai, sama ada oleh pendidik ataupun ibu bapa dan
juga rakyat, untuk membawakan isu pengoperasian seperti pembukaan dan penutupan
sekolah terutamanya pada bulan hadapan. Saya rasa apa pun pandangan yang dibawa
di Dewan ini, pihak KPM telah membuat keputusannya dan tidak pernah mengambil kira
pandangan kami.

Walau bagaimanapun, apa pun keputusan Kementerian Pendidikan Malaysia
(KPM) berhubung isu tersebut, harapan saya ialah usahlah dibebankan para guru dengan
tugasan yang bertindan, laporan yang tidak berkesudahan dan juga pelbagai keputusan
yang tidak bersumberkan daripada tugas hakiki mereka. Berikan kepercayaan kepada
pihak sekolah dan biar ada komunikasi yang jelas antara pihak sekolah dengan ibu bapa
agar ibu bapa tidak berterusan pening kepala dan keliru.

Tuan Yang di-Pertua, bahasa kebangsaan sebagai identiti asas bangsa Malaysia
dan negara berdaulat mestilah dititikberatkan. Bahasa jiwa bangsa. Bahasa juga elemen
penyatuan yang amat penting bagi sesebuah negara. Saya amat berbangga dengan
pelakon Hollywood berasal dari Johor Bahru, kampung saya, Ronnie Chieng yang
membuat ucapannya dalam bahasa Melayu ketika mempromosikan filem cereka siri
Marvel yang bertajuk Shang-Chi yang akan ditayangkan di pawagam tidak lama lagi.

Saya ingin bertanyakan kepada KPM, apakah yang berlaku kepada Dekad
Bahasa Kebangsaan yang telah kita lancarkan pada tahun 2019? Apakah dengan
berubahnya kerajaan, maka kempen memartabatkan bahasa kebangsaan juga pudar?
Rakyat juga tertanya-tanya, di manakah taring Dewan Bahasa dan Pustaka (DBP)
mutakhir ini?

Jika pada tahun 2018, tahun 2019 Dewan ini menjadi saksi bahawa DBP sentiasa
bertamu di bibir Menteri Pendidikan pada waktu tersebut, persoalannya kini, mengapa
senyap sepi? Tidak pernah satu perkataan berkaitan Dewan Bahasa dan Pustaka dan
juga bahasa kebangsaan berkumandang lagi semenjak 18 bulan yang lalu. Adakah DBP
masih lagi segar malar ataupun telah layu, tidak bertenaga dan lesu?
