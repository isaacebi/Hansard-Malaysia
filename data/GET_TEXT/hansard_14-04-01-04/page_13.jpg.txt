DR.20.09.2021 5

pembalakan haram, 184 kesalahan hutan yang lain, di Sabah 37 pembalakan haram, 3
kesalahan yang lain dan di Sarawak 93 kes pembalakan haram, 15 kes kesalahan hutan
yang lain. Kita juga sedang membuat perancangan untuk meminda beberapa undang-
undang yang berkaitan Akta Perhutanan Negara, Ordinan Hutan di Sarawak dan juga
Enakmen Hutan di Sabah. Ini semua untuk meningkatkan aktiviti pemantauan terhadap
pencerobohan hutan di negara kita.

Untuk makluman Ahli Yang Berhormat, sepanjang tempoh PKP, aktiviti
penguatkuasaan hutan adalah essential services . Oleh sebab itu, kawasan-kawasan
yang merupakan hotspot atau berisiko tinggi terhadap kesalahan ini sentiasa dipantau
oleh pihak penguat kuasa. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Menteri. Yang Berhormat
Dato Seri.

Dato’ Seri Anwar bin Ibrahim [Port Dickson]: Terima kasih Tuan Yang di-
Pertua dan terima kasih di atas penjelasan Yang Berhormat Menteri. Saya hendak
jelaskan bahawa persoalan ini bukan baharu, sudah menjadi masalah kepada negara
sejak puluhan tahun. Saya teliti semua jawapan kementerian yang lalu, terutama pada
tahun 2020, Yang Berhormat Temerloh, Yang Berhormat Permatang Pauh, Yang
Berhormat Petaling Jaya, Yang Berhormat Maran dan Yang Berhormat Kemaman.
Jawapan-jawapan itu seperti mana yang disebut oleh Yang Berhormat Menteri bunyi yang
meyakinkan.

Akan tetapi kenyataan yang ada sekarang, apa? Pembalakan haram masih
berleluasa. Kelulusan yang tidak mengikut kaedah persetujuan bersama yang diluluskan
oleh Majlis Tindakan Negara masih berlaku. Walaupun kita tahu kedudukan undang-
undang, Perkara 74(2) Perlembagaan Persekutuan Kuasa Negeri. Saya tidak pertikai itu
tetapi saya pertikai dan soalan saya merujuk kepada pemantauan dan tindakan.
Kemudahan yang diberikan kepada Jabatan Perhutanan dan Jabatan PERHILITAN itu
agak canggih dan sekiranya ada keperluan, kita bersetuju untuk memberi sokongan
kemudahan tambahan.

Forest monitoring using remote sensing plus five, continuous monitoring of
surveillance yang disebut sebahagiannya tadi, semua itu menarik. Soalannya adalah
mengapa pembalakan haram yang memusnahkan persekitaran dan menyebabkan banjir
dan lain-lain itu masih berterusan walaupun dasar-dasar itu berjalan terus. Itu yang saya
hendak tegaskan, bukan ambil tindakan-tindakan kecil.

Dengan izin Tuan Yang di-Pertua, setengah minit, iaitu pengalaman saya semasa
kita buka Universiti Utara Malaysia. Pembalakan haram berlaku. Bila ditanya, tidak
kelihatan katanya, tanah sudah botak dan lori-lori balak dibawa keluar. Kalau jarum
dibawa keluar, saya faham ia agak rumit. Jadi, perkara ini tidak boleh diizinkan berlaku
dan kita minta Menteri ada political will (courage) untuk menangani masalah pembalakan
haram secara tegas dari negara kita. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Menteri

Datuk Seri Takiyuddin bin Hassan: Terima kasih Yang Berhormat Port Dickson,
Ketua Pembangkang atas prihatin beliau terhadap masalah pembalakan haram di negara
kita ini. Sebagaimana yang disebut oleh Yang Berhormat, memang kita akui yang kita
tidak boleh menghapuskan apa-apa kesalahan. Apa yang boleh dibuat oleh mana-mana
pihak berkuasa ialah untuk mengurangkan dan meminimumkan kesalahan dengan
antaranya pelaksanaan penguatkuasaan undang-undang yang telah saya sebutkan tadi.

Memang ia menjadi suatu kesalahan yang berterusan daripada dahulu, semasa
zaman Yang Berhormat Port Dickson menjadi Timbalan Perdana Menteri dahulu pun,
macam ini lah juga berlaku. Tuan Yang di-Pertua, walau apa pun keadaannya, saya
daripada pihak kerajaan ingin mengesahkan bahawa sebenarnya tidak pernah berlaku
perlanggaran terhadap Catuan Tebangan Tahunan (CTT) ini dan saya ada rekod yang
jelas di sini.

Sebagai contohnya, dalam tahun 2019, CTT yang diluluskan 43,299 hektar tetapi
yang diusaha hasil hanya 10,949 hektar. Itu untuk tahun 2019. Tahun 2020, CTT yang
