26 DR.20.09.2021

pasukannya mampu menggalas tugas-tugas ini sebaiknya. Dengan demikian, saya ingin
mencadangkan untuk memperbanyakkan program ilmiah dan keagamaan seperti
program Malaysia Berzikir yang dibuat oleh kerajaan baru-baru ini. Saya yakin, program
sebegini mampu memberi impak yang cukup besar dan mendidik masyarakat di bawah.
Selain program khas, bacaan ayat suci al-Quran, doa perlu sentiasa dimainkan di media-
media utama seperti televisyen dan radio.

Sebagai penutup Tuan Yang di-Pertua, sebelum Kuala Krai mengundurkan diri,
saya ingin sudahi dengan serangkap pantun sebagai menyahut seruan — Titah Tuanku:

Bertegur sapa di atas perahu,
Ke Kemubu beramah mesra,
Bersama kita berganding bahu,
Memacu usaha memulihkan negara.

Akhirnya dengan ini, Kuala Krai dengan penuh takzim menyokong dan
menjunjung kasih Titah Seri Paduka Baginda Yang di-Pertuan Agong. Sekian,
wassalamualaikum warahmatullahi wabarakatuh.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Kuala Krai. Seterusnya, saya ingin menjemput Yang Berhormat Langkawi,
kemudian diikuti oleh Yang Berhormat Batang Lupar. Kemudian, Yang Berhormat Pasir
Gudang dan Yang Berhormat Baling. Dipersilakan Yang Berhormat Langkawi. Masa 15
minit.

11.47 pg.

Tun. Dr. Mahathir bin Mohamad [Langkawi]: [Bercakap tanpa menggunakan
pembesar suara]

Timbalan Yang di-Pertua [Dato’ Mohd Rashid Hasnon]: Minta on mic, Yang
Berhormat.

Tun. Dr. Mahathir bin Mohamad [Langkawi]: ...Duli Yang Maha Mulia Seri
Paduka Baginda Yang di-Pertuan Agong. Dalam masa yang sama, saya juga ingin
memberi teguran kepada perlakuan kerajaan pimpinan Yang Amat Berhormat Dato’ Sri
Ismail Sabri bin Yaakob, yang baru dilantik sebagai Perdana Menteri. Saya ingin
menyatakan, bahawa walaupun pelantikan ini tidak melanggar apa-apa undang-undang,
tetapi ia tidak mengikut lunas-lunas demokrasi. Apa yang telah berlaku ialah orang yang
ditolak oleh rakyat, sekarang ini menjadi kerajaan. Orang yang dipilih oleh rakyat,
sekarang ini menjadi pembangkang. Ini menidakkan amalan demokrasi. Sepatutnya,
rakyatlah yang akan memilih kerajaan dan bukan cara-cara lain diguna untuk menidakkan
hak rakyat.

Saya berharap, cara-cara ini tidak diamalkan pada masa-masa hadapan. Untuk
ini, kita perlu mengadakan undang-undang yang melarang lompat-melompat. Namun
demikian, ia tidaklah semudah itu, dengan hanya mengharamkan acara lompat-melompat
ini kerana ada kalanya, apabila diadakan pilihan raya, tidak ada satu pun parti yang
memperolehi cukup bilang untuk mendirikan kerajaan. Dalam keadaan yang sebegitu,
adalah ada keperluan parti-parti lain juga bersama dengan parti yang mendapat jumlah
yang terbesar supaya bilangan wakil rakyat dalam kerajaan melebihi separuh daripada
bilangan kerusi dalam Dewan Rakyat.

Perbuatan cantuman antara parti lain dengan parti yang terbesar, tidaklah
sesuatu yang boleh ditafsirkan sebagai melompat, kalau ia dilakukan dengan cara yang
tersusun mengikut aturan-aturan dan perlembagaan parti-parti berkenaan, iaitu keputusan
hendaklah diambil semasa ada mesyuarat parti bahawa parti itu akan bersama dengan
parti yang mendapat bilangan yang terbesar untuk mencukupi bilangan supaya mereka
boleh mendirikan kerajaan.
