DR.20.09.2021 81

telah merencatkan lagi peluang pekerjaan baru yang sepatutnya disediakan oleh pihak
kerajaan dan juga pihak swasta. Saya ingin memetik Laporan Statistik Siswazah 2020
yang dikeluarkan oleh Jabatan Perangkaan Malaysia yang menunjukkan bilangan
siswazah menganggur meningkat begitu ketara sehingga 22.5 peratus iaitu seramai
37,200 orang pada tahun 2020 iaitu peningkatan sebanyak 165,200 kepada 202,400
orang.

Ini Tuan Yang di-Pertua, suatu angka yang amat besar. Lebih separuh daripada
kenaikan jumlah graduan yang dilaporkan pada tahun 2020 yang mana jumlah graduan
siswazah Malaysia meningkat sebanyak 70,000 orang pada tahun 2020 iaitu daripada
5.29 juta pada tahun 2019 kepada 5.36 peratus pada tahun 2020.

Ini ialah suatu perkara serius yang perlu diberi perhatian oleh pihak kerajaan
kerana kita dapat lihat peningkatan jumlah graduan yang dihasilkan oleh negara tidak
selari dengan peluang pekerjaan baru yang dicipta. Ini semua telah mengakibatkan
jumlah pengangguran semakin meningkat dalam kalangan graduan. Para graduan kita
pada hari ini ialah golongan belia dan mereka ini merupakan aset kepada negara yang
perlu dijaga. Mereka inilah yang bakal mewarisi kita di masa yang akan datang.

Jika kemerosotan peluang pekerjaan untuk belia ini tidak ditangani dengan baik,
maka ia akan mengakibatkan banyak lagi masalah sosial yang akan berlaku. Kadar
jenayah negara ini sudah tentu juga akan meningkat berikutan semakin ramai rakyat yang
terkesan dan tidak mempunyai pekerjaan untuk menampung kehidupan seharian mereka.

Jadi, disebabkan itulah saya mohon yang amat kepada kerajaan pada hari ini
tolonglah perkasakan golongan belia kita. Wujudkan lebih banyak kursus yang
memfokuskan kemahiran dan latihan bagi mempersiapkan dan juga meningkatkan ke
boleh pasaran kerja di dalam negara ini. Tuan Yang di-Pertua, jika kita lihat pada hari ini
banyak belia telah kehilangan pekerjaan apabila banyak syarikat multinasional telah
menutup operasi mereka di dalam negara. Walaupun dalam keadaan kerajaan telah
mengumumkan pelbagai inisiatif, contohnya Program Subsidi Upah bagi menarik minat
syarikat-syarikat gergasi ini yang telah mengekalkan pekerjaan mereka. Namun, ia masih
dilihat belum betul-betul berjaya.

Begitu juga Tuan Yang di-Pertua, dengan program-program seperti Program
SL1M yang telah ditamatkan kemudian dijenamakan semula di bawah jenama Protege.
Saya ingin bertanya, jika dahulu kita tahu bahawasanya SL1M adalah salah satu program
pembangunan belia yang amat berjaya dengan outcome yang terbukti sukses. Namun
begitu, apakah berlaku apabila berlaku peralihan kerajaan? Program tersebut telah
dihentikan dan dijenamakan semula dengan nama Protege di bawah seliaan Kementerian
Pembangunan Keusahawanan. Apa outcome, hasil daripada program ini? Adakah ia
lebih baik ataupun ia menjadi malang?

Tuan Yang di-Pertua, saya ingin menyebut banyak perkara tetapi kerana keadaan
masa tidak mengizinkan, berkenaan dengan negeri Kelantan yang begitu dekat di hati
saya. Saya ingin menyuarakan di sini soal masalah yang dihadapi oleh rakyat di negeri
Kelantan iaitu bekalan air bersih dan juga air terawat. Saya berharap agar pihak kerajaan
negeri dan Kerajaan Persekutuan yang sudah ada suatu pertalian yang jelas pada hari ini,
mengadakan suatu rundingan dan juga menyatakan kepada kita, apakah hasil daripada
perundingan-perundingan yang telah dibuat pada tahun 2018 dulu akan terus
dilaksanakan ataupun apakah perancangan-perancangan tersebut sudah ada suatu
perancangan baru?

Kita maklum bahawasanya soal air di negeri Kelantan ini sudah berlarutan lebih
daripada tiga dekad dan sepatutnya perkara ini dapat diselesaikan sudah lama tetapi janji
demi janji yang diterima oleh rakyat Kelantan belum lagi mendapatkan hasil sehingga hari
ini. Kedua, saya ingin menyuarakan di sini soal beberapa program, khususnya untuk
kawasan saya di Machang, contohnya Pusat GIATMARA Machang. Setahu saya ia
diluluskan, sudah pun diluluskan di dalam Rancangan Malaysia Ke-11 tetapi sampai hari
ini belum dilaksanakan.

Ketiga, saya sudah membangkitkan perkara ini berkali-kali di dalam Dewan yang
mulia ini, soal penubuhan sebuah pejabat pendidikan daerah yang berasingan. Oleh
