DR.20.09.2021 53

Mengenai undi 18 Tuan Yang di-Pertua, sukar saya mengingatkan bahawa
apabila Undi 18 diluluskan di Dewan Rakyat ini semasa Kerajaan PH memerintah negara,
sewaktu Kerajaan Warisan di Sabah, Sabah adalah negeri pertama yang meminda
perlembagaan negeri dengan meluluskan di Dewan Undangan Negeri pelaksanaan Undi
18. Oleh itu, mengatakan bahawa Warisan tidak menyokong transformasi khususnya Undi
18 itu adalah tidak benar.

Tuan Yang di-Pertua, apa yang mengecewakan bagi saya sebagai wakil rakyat
dari Sabah adalah berkenaan dengan Perjanjian Malaysia tahun 1963. Bukan sahaja ia
diletakkan di poin yang paling akhir untuk dilaksanakan, malah tidak ada satu time frame
bila akan bermula dan bila akan dilaksanakan. Ini tidak berlaku dengan transformasi-
transformasi lain di dalam MoU ini yang mana jelas diletakkan tarikh pelaksanaannya.

Di sini Tuan Yang di-Pertua saya ada salinan MoU tersebut. [Sambil menunjukkan
senaskah dokumen] Klausa 1.1 hingga 1.7, “Hendaklah dilaksanakan dalam tempoh
penggal keempat’. Klausa 2.1 hingga klausa 2.3 “Hendaklah tidak lewat daripada
Mesyuarat Penggal Kelima Parlimen”’. Klausa 3.2 hingga klausa 3.6 “Hendaklah
dilaksanakan dengan serta-merta”. Akan tetapi apabila menyentuh tentang MA63, hanya
tiga baris ayat sahaja. Seolah-olah hanya sekadar menyedapkan hati rakyat negeri Sabah
tentang isu MA63.

Suka saya ingatkan dalam Dewan Rakyat ini, kenyataan dan ayat yang ditulis
dalam MoU ini tidak ada bezanya dengan manifesto-manifesto Barisan Nasional sejak 60
tahun memerintah negara kita bila menyentuh tentang MA63. Suka juga saya jelaskan
dan ingatkan kepada Yang Berhormat Bera, bahawa janji Presiden parti Yang Amat
Berhormat Perdana Menteri sendiri sewaktu pilihan raya kecil Kimanis di mana beliau
telah bersumpah dengan nama Allah bahawa jika UMNO kembali ke Putrajaya sebagai
Perdana Menteri, Perjanjian Malaysia 63 akan dilaksanakan 100 peratus dan serta-merta.

Terakhir berkenaan dengan peruntukan yang setara kepada semua Ahli Parlimen
pembangkang yang menandatangani MoU ini. Pertamanya, kita perlu jelas bahawa
peruntukan ini bukan untuk Ahli Parlimen tetapi ia untuk rakyat di Malaysia di kawasan
tidak kira ia wakil rakyat kerajaan mahupun Pembangkang. Itu hak mereka, kita hanya
menjadi perantara bagi menyalurkan peruntukan tersebut kepada mereka.

Jika benar kerajaan ingin melaksanakan transformasi kekal ini, peruntukan
kepada semua Ahli Parlimen yang menang perlu dilaksanakan kerana ini adalah
obligation, kewajipan dan tanggungjawab kerajaan untuk menyalurkan peruntukan sama
rata kepada semua Ahli Parlimen yang telah dipilih oleh rakyat khususnya dalam
mendepani, mengharungi cabaran hidup akibat pandemik COVID-19 ini. Kita jangan
hukum rakyat hanya kerana Ahli Parlimen mereka berada dipihak pembangkang.
Bukankah memberikan imbuhan sebagai balasan kepada sokongan itu ada unsur-unsur
rasuah.

Tuan Yang di-Pertua, menyentuh tentang akta lompat parti. Saya ingin mengulas
sedikit mengenai akta lompat parti yang bakal dibawa ke Parlimen untuk diluluskan.
Sewaktu pilihan raya negeri Sabah tahun lalu, parti yang membentuk kerajaan gabungan
rakyat Sabah ini berlawanan di antara mereka dan bertanding di kerusi yang sama.
Manakala Warisan dan rakan sekutunya telah bersetuju untuk bertanding di atas tiket
Warisan dan telah pun memenangi kerusi terbanyak.

Jikalau mengikut perlembagaan negeri Sabah, parti yang memiliki kerusi
terbanyak sewajarnya menjadi kerajaan. Sebaliknya apa yang berlaku adalah mereka
yang telah bersaing dalam pilihan raya negeri baru-baru itu yang telah berlawan sesama
sendiri telah membentuk kerajaan yang dipanggil Gabungan Rakyat Sabah (GRS) sehari
selepas keputusan Pilihan Raya Negeri Sabah diketahui. Perlu diingatkan bahawa GRS
ini bukanlah pertubuhan yang berdaftar di Jabatan Pendaftaran Pertubuhan sebagaimana
Barisan Nasional.

Oleh itu saya menggesa agar dalam merangka akta lompat parti kelak, tafsiran
perlembagaan perlu diselaraskan agar tiada perlanggaran, baik perlembagaan negeri dan
Perlembagaan Persekutuan apabila sesebuah parti politik yang membentuk kerajaan
kelak, agar tidak berlaku perlanggaran perlembagaan. Malah perlu ada clarity daripada
