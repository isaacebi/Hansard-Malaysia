DR.20.09.2021 87

ini untuk dilakukan dengan cepat. Ada kawasan yang terpaksa menunggu lama sebelum
kemudahan dapat disediakan.

Seperti dalam titan Yang di-Pertuan Agong, baginda berkeyakinan
pembangunan dan taraf hidup rakyat akan terus meningkat serta jurang pembangunan
antara wilayah dan negeri khususnya Sabah dan Sarawak akan dapat dirapatkan, insya-
Allah. Bertepatan dengan pembentangan Rancangan Malaysia Kedua Belas bagi tempoh
2021 hingga 2025 pada minggu hadapan, titah baginda Yang di-Pertuan Agong juga
menyentuh RMKe-12 ini bakal memperkenalkan beberapa pembaharuan dasar dan
transformasi struktur untuk membawa pembangunan negara pada asas yang lebih kukuh
dalam tempoh lima tahun yang akan datang bagi merealisasikan semangat Keluarga
Malaysia dan mencapai matlamat Malaysia makmur, inklusif dan mampan.

Dasar jangka sederhana dan panjang ini akan turut diperkenalkan bagi
menangani isu-isu kesihatan, keselamatan, kemiskinan, kehilangan pekerjaan dan
kelangsungan perniagaan di samping melonjakkan pertumbuhan ekonomi. Saya berharap
perancangan RMKe-12 juga termasuk kawasan luar bandar seperti di Tanjong Manis
sebab kami di Tanjong Manis adalah sebahagian daripada Keluarga Malaysia.

Tuan Yang di-Pertua, keempat-empat kemudahan asas yang dimaksudkan tadi
masih tidak semuanya dapat dinikmati oleh kampung-kampung dan rumah-rumah
panjang di kawasan saya. Ada tempat yang ada jalan dan elektrik tetapi kurang daripada
segi bekalan air terawat atau liputan telekomunikasi terutamanya di kawasan Pulau Bruit,
Sungai Sian, Sare, Belawai, Jerijeh, Rajang dan Bandar Baharu Tanjong Manis.

Ada tempat yang ada elektrik dan air tetapi tiada jalan dan lemah liputan
telekomunikasi seperti di Paloh, Kedang, Berangan, Stalun, Teluk Gelam, Mupong,
Semaring, Muara Payang dan Bukit Kinyau. Apa yang saya hendak sampaikan, apa yang
saya hendak maksudkan tidak semua kawasan yang dapat menikmati kesemua
kesudahan yang asas ini sedangkan ini adalah keperluan asas setiap rakyat.

Saya berharap RMKe-12 ini akan dapat dirangka dan dirancang untuk
mengatasi masalah ini supaya semua rakyat dapat menikmati sekurang-kurangnya
semua kemudahan asas ini. Bukan sahaja di Tanjong Manis tetapi di seluruh kawasan di
seluruh negara. Dari Perlis hingga ke Sabah. Saya berharap RMKe-12 ini tidak terlalu
mementingkan pembangunan di kawasan bandar yang sudah agak maju berbanding
dengan kawasan luar bandar yang masih kurang maju. Biarlah kita seperti kata pepatah,
‘duduk sama rendah, berdiri sama tinggi’.

Tuan Yang di-Pertua, saya teruskan perbahasan ini dengan beberapa masalah
yang ada di kawasan saya seperti yang berlaku baru-baru ini. Kebakaran hutan paya
gambut di Kampung Sedi pada 29 Julai yang lalu diikuti dengan kebakaran ranap sebuah
masjid di Kampung Semop pada 11 Ogos yang lalu telah memberi kesan yang amat besar
pada penduduk di kawasan tersebut. Beberapa kejadian kebakaran ranap rumah panjang
di Stalon juga pernah terjadi beberapa tahun sebelum itu.

Ini menunjukkan keperluan untuk mewujudkan dan membina sebuah balai
bomba di kawasan Pulau Bruit tidak dapat dinafikan lagi. Balai bomba yang terdekat dari
pekan Daro dan Balai Bomba Tanjong Manis adalah agak jauh untuk sampai ke tempat
kejadian dalam masa yang sepatutnya. Oleh yang demikian, sekali lagi saya memohon
supaya pihak KPKT dapat menyegerakan pembinaan sebuah balai bomba di Pulau Bruit.
Dalam masa yang sama saya juga memohon supaya semua kampung dan rumah panjang
yang jauh dari balai bomba disediakan dengan alat-alat pemadam api seperti pam air, hos
dan alat pemadan api yang lain iaitu fire extinguisher sebagai langkah awal memadam
kebakaran.

Tuan Yang di-Pertua, keselamatan perlu diutamakan dalam kehidupan kita
sehari-hari. Kejadian jenayah dan penyalahgunaan najis dadah semakin berleluasa dan
kedua-dua perkara ini saling berkait. Kehadiran pihak berkuasa penguat kuasa
keselamatan seperti pihak polis boleh menjadi pencegah kepada perlakuan jahat atau
jenayah di sebuah komuniti.

Sebagai contoh ada satu kes penyalahgunaan dadah pada 1 Julai yang lepas
dan kes kecurian transformer pada 13 Ogos yang lalu di Pulau Bruit. Saya memohon
