DR.20.09.2021 65

Dalam perkara ini saya hendak tanya Tuan Yang di-Pertua, apakah yang berlaku
kepada wang itu? Kita lihat kemudian SPRM keluarkan satu kenyataan. SPRM dalam
kenyataan menyatakan hari ini, “SPRM Sahkan Penahanan Tiga Pegawai Berhubung
Dakwaan Salah Guna Kuasa”. Ini adalah kenyataan dikeluarkan oleh SPRM.
“Suruhanjaya Pencegahan Rasuah Malaysia ...”, Tuan Yang di-Pertua, “... mengesahkan
telah menahan tiga pegawainya bagi membantu siasatan berhubung dakwaan salah guna
kuasa dan penyelewengan dalam urusan kes terhadap seorang bekas ketua jabatan.”

Menurut kenyataan pada hari Isnin, Tuan Yang di-Pertua, ketiga-tiga pegawai
terbabit telah dihadapkan di hadapan Mahkamah Majistret Putrajaya dan ditahan reman
di bawah Seksyen 117 Kanun Tatacara Jenayah selama enam hari iaitu bermula 14
hingga 19 September 2021.

Kemudian, dinyatakan SPRM sedang menjalankan siasatan menyeluruh dan
berharap semua pihak tidak membuat sebarang spekulasi berhubung perkara ini. SPRM
dalam masa itu menegaskan tidak akan berkompromi atau melindungi mana-mana
pegawainya yang terlibat dalam sebarang perbuatan jenayah serta akan ambil tindakan
sewajarnya sekiranya tindakan itu benar-benar berlaku.

Tuan Yang di-Pertua, saya ingin tanya beberapa soalan. Pertamanya, Tuan Yang
di-Pertua, ini kes curi. Curi barang kes. Kes curi itu di bawah bidang kuasa polis bukan
SPRM. Jadi, kenapakah pihak SPRM yang membuat tangkapan dan tahanan? Ini adalah
perkara yang melibatkan Pegawai SPRM, tidak akan kita ada keadaan di mana SPRM
menyiasat SPRM sendiri? [Tepuk]

Kenapakah ia berlaku? [Tepuk] Baru berlaku dalam permulaan tahun ini, berlaku
sekali lagi? Saya juga hendak tanya adakah benar bahawa wang ini dan tangkapan-
tangkapan ini ada hubungan dengan Pegawai Kanan SPRM? Bagaimanakah ia boleh
disiasat oleh SPRM?

Seorang Ahli: [Bercakap tanpa menggunakan pembesar suara] Tangan kiri
siasat tangan kanan.

Tuan Gobind Singh Deo [Puchong]: Ini menjadi satu perkara yang kita lihat.
Adakah ini juga akan menjadi satu kes di mana nasihat diberikan supaya ada siasat
dalaman.

Seorang Ahli: [Bercakap tanpa menggunakan pembesar suara] Tidak boleh.

Tuan Gobind Singh Deo [Puchong]: Tuan Yang di-Pertua, ini kes yang
dihadapkan di mahkamah. Barang kes yang telah pun melalui proses mahkamah boleh
lesap dan SPRM keluarkan kenyataan “Jangan buat spekulasi”. Kalau ada kenyataan,
tidak ada butir-butir, rakyat akan membuat spekulasi kerana SPRM yang gagal
memberikan butir-butir. [Tepuk].

Apa berlaku kepada kerajaan kita? Kenapa kerajaan kita di bawah pimpinan
Perdana Menteri sekarang, Perdana Menteri, Yang Amat Berhormat Bera, menunjukkan
bahawa beliau pun lemah, tidak kekuatan iltizam untuk kita tukar. Sebut, cakap mengenai
reformasi tetapi mana? Kita mahu lihat perbezaan. Tidak boleh ada satu keadaan di mana
pegawai-pegawai yang dikatakan ada kaitan dengan pegawai kanan satu jabatan, siasat
sendiri. This is not a joke. Ini perkara yang sangat serius dan saya rasa kita perlu
menunjukkan... [Disampuk]

Tuan Nga Kor Ming [Teluk Intan]: Yang Berhormat Puchong, minta penjelasan.

Tuan Gobind Singh Deo [Puchong]: ...Kepada rakyat bahawa ada ketulusan
pada pihak kita. Kalau kerajaan betul-betul hendak tunjukkan kerajaan reformis, maka
saya minta supaya jawapan diberikan... [Disampuk]

Tuan Nga Kor Ming [Teluk Intan]: Yang Berhormat Puchong, minta laluan.

Tuan Gobind Singh Deo [Puchong]: Juga keputusan dibuat esok supaya kes
ini disiasat oleh badan yang bebas yang boleh menunjukkan bahawa siasatan itu adalah
siasatan yang tepat dan juga siasatan yang transparent dalam menyelesaikan masalah
ini.
