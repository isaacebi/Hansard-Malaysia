DR.20.09.2021 51

Tuan Yang di-Pertua, sebelum Sabah dan Sarawak bersedia untuk membentuk
Malaysia, mereka telah mengkaji beberapa tuntutan demi menjaga kepentingan dan hak
mereka. Tuntutan inilah yang dikenali sebagai Perjanjian 20 Perkara untuk Sabah dan 18
untuk Sarawak. Berdasarkan dua perjanjian ini, maka terbentuklah Perjanjian Malaysia
Tahun 1963, tadi rakan saya Yang Berhormat Sibuti pun sentuh tentang MA63.

Namun, Perjanjian Malaysia tahun 1963 yang sepatutnya disemak semula
selepas 10 tahun daripada tarikh perjanjian tidak pun disemak. Sebaliknya, Kerajaan
Persekutuan memperkenalkan pula Akta Pembangunan Petroleum (PDA) Tahun 1974
yang menjadi permulaan jelas kepada hakisan hak-hak Sabah. Bukan itu sahaja, dua
tahun selepas itu Sabah dan Sarawak juga diturunkan taraf daripada rakan sekutu
Persekutuan Tanah Melayu kepada negeri-negeri di dalam Malaysia.

Namun, setelah 58 tahun berlalu, setiap kali sesi persidangan Dewan Rakyat Ahli
Parlimen Sabah dan Sarawak sentiasa menyuarakan mengenai jurang perbezaan
pembangunan ekononii, sosial, pendidikan, perubatan di antara Sabah dan negeri-negeri
di Semenanjung Malaysia. Malahan, setelah 58 tahun kerajaan Malaysia dibentuk,
Tuanku Agong di dalam titahnya masih lagi mengingatkan berkenaan pentingnya jurang
pembangunan di Sabah, Sarawak dan Semenanjung Malaysia perlu dirapatkan.

Untuk makluman Tuan Yang di-Pertua, ketika saya sedang berbahas di Dewan
yang mulia ini, hari ini kawasan Parlimen saya contohnya di Universiti Condo Apartment
(UCA), Taman Bandar Sierra, Taman Jaya Diri, Taman Rimba, Taman Indah Permai dan
beberapa lagi taman dan kampung di sekitar Parlimen Sepanggar sudah berbulan
menghadapi masalah air terputus menyukarkan kehidupan harian mereka pada ketika
mereka juga kena mengurangkan pergerakan sepanjang musim pandemik ini.

Ini kerana isu ketidakmampuan loji air yang sedia ada menampung penggunaan
yang semakin meningkat. Saya harap kerajaan menyediakan peruntukan secukupnya dan
secepatnya agar loji tambahan dapat disiapkan secepatnya dan Yang Berhormat
Kinabatangan selaku Yang Berhormat Menteri yang bertanggungjawab menjaga Hal
Ehwal Bekalan Air di Sabah dapat menyediakan pelan jangka pendek untuk membantu
rakyat yang terkesan disebabkan ketiadaan bekalan air sejak beberapa bulan ini di
Sepanggar sementara menunggu siapnya loji Talibung 2.

Tuan Yang di-Pertua, semasa pemerintahan Kerajaan Pakatan Harapan Plus,
kerajaan telah pun meluluskan 17 daripada 21 perkara yang dibawa ke dalam Mesyuarat
Jawatankuasa Khas Kabinet untuk menyemak pelaksanaan Perjanjian Malaysia Tahun
1963. Saya difahamkan secara prinsip juga Kabinet pada ketika itu telah bersetuju untuk
menyelesaikan baki empat perkara yakni isu royalti minyak dan pembayaran tunai
petroleum mineral minyak dan medan minyak, persoalan mengenai Akta Laut Wilayah
2012 [Akta 750] dan hak-hak negeri ke atas pelantar benua.

Oleh yang demikian, saya ingin bertanya kepada Yang Berhormat Menteri
sewaktu beliau dilantik menjadi Yang Berhormat Menteri Hal Ehwal Sabah dan Sarawak,
beliau telah memberi jaminan bahawa isu MA63 ini akan dapat diselesaikan dalam tempoh
enam bulan dan sekarang sudah hampir dua tahun masih belum ada apa-apa
perkembangan berkenaan dengan empat perkara yang belum sempat diselesaikan oleh
kerajaan sewaktu dahulu.

Apakah status terkini perbincangan mengenai pelaksanaan MA63 dan apakah ia
akan dilaksanakan dalam tempoh 100 hari sejak Yang Berhormat Menteri dilantik kali
kedua sebagai Yang Berhormat Menteri yang dipertanggungjawabkan?

Kedua, adakah kerajaan baharu ini akan mengekalkan pendirian untuk tidak
mendedahkan kepada umum Laporan Akhir Jawatankuasa Khas Kabinet Untuk
Menyemak Pelaksanaan Perjanjian Malaysia Tahun 1963?

Ketiga, adakah kerajaan sedar ataupun tahu bahawa penubuhan Malaysia pada
tahun 1963 adalah berdasarkan kepada, mohon izin principle of equality and self-
determination in line with the principle enunciated in the charters of United Nations General
Assembly Resolution 1514.
