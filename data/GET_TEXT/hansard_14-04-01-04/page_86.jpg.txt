78 DR.20.09.2021

Apakah kami ini rakyat kelas dua sehingga apa sekalipun kami perlu minta setiap kali dan
masih tidak ditunaikan? [Tepuk]

Perkara sekecil sebagai contoh untuk mempercepatkan keputusan swab ke atas jenazah
juga sering datang kepada saya. Kami terpaksa menunggu dua hari untuk mendapatkan
keputusan swab PCR kepada kes-kes yang melibatkan brought-in-dead, barulah jenazah
dapat disemadikan. Bagaimana pula kes-kes BID yang terpaksa menunggu pihak KKM
untuk semadikan jenazah?

01720

Hospital Kota Belud tidak mempunyai kenderaan jenazah untuk menguruskan
pengebumian sebelum COVID-19 atau semasa COVID-19. Wilayah Sabah, Sarawak dan
negeri Kelantan sentiasa berlumba-lumba untuk menjuarai carta kemiskinan di Malaysia
yang mana Sabah sentiasa mendahului carta ini dan besar kemungkinan kalau tiada
usaha dilakukan untuk menyelesaikan masalah struktur ini, maka sampai bila-bila kita
akan terus melihat tiga buah negeri dan wilayah ini kekal menjuarai carta kemiskinan
negara.

Tuan Yang di-Pertua, seterusnya saya ingin menyentuh mengenai Akta Laut
Wilayah 2012 atau dikenali sebagai Akta 750. Kalau saya boleh terangkan sedikit
kronologi kewujudan akta ini di dalam Dewan dan mengapa kesemua Ahli Parlimen Sabah
tidak kira sama ada dari kerajaan mahupun pembangkang harus menolak atau meminda
satu akta yang meneruskan kesinambungan penindasan dan mengetepikan hak rakyat
Sabah sejak tahun 1969 sehingga kini.

Pada Mei 1969, kerajaan telah mengisytiharkan darurat akibat rusuhan kaum di
Semenanjung. Maka, Ordinan Darurat (Kuasa-kuasa Perlu) No. 7 1969 telah
dikuatkuasakan dan salah satu perkara yang menjadi perhatian adalah perairan wilayah
semua negeri telah dihadkan menjadi tiga batu nautika sahaja.

Apa yang menarik, Ordinan Darurat tersebut masih berkuasa sehinggalah pada
November 2011. Setelah mendapat desakan daripada pembangkang, ia telah ditamatkan
di Parlimen. Maka perairan di Sabah telah kembali kepada 12 batu nautika.

Malangnya, kegembiraan kepada rakyat Sabah setelah mendapat hak
perairannya semula tidak berpanjangan kerana kerajaan pada waktu itu sedar akan
kesilapan mereka. Maka, pada April 2012, kerajaan telah luluskan Akta Wilayah Laut
2012 yang secara jelas mengehadkan sempadan laut atau perairan negeri-negeri kepada
hanya tiga batu nautika sahaja.

Apakah kesannya? Sabah telah hilang hak-hak kedaulatan dan bidang kuasa ke
atas kawasan pelantar benua yang terdiri dari dasar laut dan tanah bawahnya yang
berhampiran. Hak-hak negeri untuk menangkap ikan marin dan sumber mineral, tapak-
tapak pelancongan dalam kawasan marin dan sebagainya kini hanya dalam lingkungan
tiga batu nautika, 5.5 atau 6 kilometer dari pantai.

Adakah akta ini telah melanggar Perlembagaan Persekutuan? Perkara 2
Perlembagaan Persekutuan menetapkan Parlimen boleh melalui undang-undang
mengubah sempadan mana-mana negeri tetapi undang-undang yang mengubah
sempadan tidak boleh diluluskan tanpa persetujuan Dewan Undangan Negeri (DUN) dan
Majlis Raja-Raja.

Persoalannya, adakah Dewan Undangan Negeri Sabah dan Majlis Raja-Raja
telah meluluskan perkara ini? Jawapannya tidak sama sekali. Adakah ia telah melanggar
Perlembagaan Persekutuan? Berdasarkan Perkara 2 Perlembagaan Persekutuan yang
disebutkan tadi, ia jelas telah melanggar undang-undang tertinggi negara.

Oleh yang demikian, saya menggesa dan mengajak semua Ahli Yang Berhormat
khususnya dari Sabah menyatakan pendirian dengan jelas dan tegas bahawa Akta 750
ini tidak boleh diguna pakai ke atas Sabah.

Tuan Yang di-Pertua, sewaktu Yang Berhormat Semporna menjadi Ketua Menteri
Sabah, beliau telah berjaya mendapatkan 17 daripada 21 perkara yang dituntut oleh
Kerajaan Negeri Sabah dan Sarawak ketika Pakatan Harapan menjadi Kerajaan
