DR.20.09.2021 27

01150

Sebab itu kita tidak boleh semata-mata mengharamkan lompat-melompat tetapi
sebaliknya menjelaskan waktu mana kita tafsirkan sesuatu itu sebagai melompat dan tidak
dengan sewenang-wenangnya menuduh bahawa lompatan telah dilakukan.

Juga kita dapati ada parti yang akan memecat ahli-ahlinya kerana sebab-sebab
tertentu, tetapi ini bukanlah acara lompat daripada satu parti ke parti yang lain. Oleh sebab
itu, soal lompat-melompat antara parti ini perlu dikaji dengan mendalam supaya ia
membolehkan Dewan ini bergerak dengan licin tanpa gangguan oleh perbuatan mana-
mana pihak daripada Ahli-ahli Dewan Rakyat ini.

Tuan Yang di-Pertua, sekarang ini kita lihat satu amalan yang agak— yang tidak
diperuntukkan dalam perlembagaan. Kita dapati ramai daripada orang yang dilantik ke
jawatan-jawatan tertentu yang juga tidak ada dalam perlembagaan dan apabila dilantik,
diberi taraf Menteri. Tidak ada kriteria yang ditentukan bagaimana taraf Menteri ini
diberikan kepada mana-mana jawatan tetapi yang kita tahu ialah apabila taraf Menteri
diberi, maka dia akan mendapat segala kemudahan yang diberi kepada Menteri. Ini adalah
sejenis sogokan juga kerana ia tumpu bukan kepada tugas yang hendak dilakukan tetapi
sebaliknya dia menumpu kepada upahan yang akan didapati oleh orang yang diberi taraf
Menteri.

Saya mengaku, semasa saya menjadi Perdana Menteri dahulu, saya juga telah
melantik orang yang berjawatan Menteri tetapi jawatan itu diberi kepada seorang yang
sudah pun bersara daripada politik, sebabnya ialah tugas dan kepakarannya dalam
bidang tertentu. Sepatutnya kita ada kriteria yang tertentu sebelum kita dapat lantik
seseorang untuk mendapat taraf Menteri. Jika tidak, dia akan jadi seperti sogokan kepada
penyokong-penyokong kerajaan. Ini harus ditamatkan dalam reformasi yang akan
diadakan oleh kerajaan, yang disebut oleh kerajaan.

Tuan Yang di-Pertua, rakyat sekarang ini menderita, menderita amat sangat
kerana mereka tidak dapat bekerja, tidak dapat berniaga, tidak ada pendapatan,
kehilangan punca pendapatan mereka. Mereka tidak ada duit, tidak dapat makan pun.
Sakit, dijangkiti COVID-19 disuruh kuarantin di rumah menjadi lebih teruk, tidak dapat
bernafas, tidak ada oksigen semakin teruk dan akhirnya menemui maut. Jumlah pesakit
baru meningkat, daripada ratusan meningkat kepada ribuan, belas ribuan dan puluh
ribuan, yang meninggal dunia sudah sampai ratusan sehari. Ramai yang membunuh diri
pun. Keadaan semakin teruk. Rakyat harap apabila ditukar kerajaan, tumpuan akan diberi
kepada penderitaan mereka kepada wabak COVID-19 terutamanya.

Akan tetapi apa yang kita lihat ialah tidak ada pertukaran kerajaan sama sekali.
Kerajaan yang sama juga kembali menjadi kerajaan, hanya dengan menukar pemimpin
tertentu sahaja. Ini tidak memberi harapan kepada rakyat kerana yang diutamakan oleh
kerajaan ini ialah soal politik, soal kedudukan orang tertentu, soal memberi ganjaran
kepada orang yang sebenarnya tidak melakukan apa-apa yang baik kepada negara.

Oleh sebab itu, kita harap tumpuan kerajaan akan diberi kepada masalah
penderitaan rakyat, masalah COVID-19 dan kita harap mesyuarat-mesyuarat yang
diadakan tertumpu kepada bagaimana untuk menangani masalah penderitaan rakyat. Kita
perlu mengadakan lebih banyak masalah untuk menangani wabak COVID-19 ini kerana
sekali gus kalau ini dapat ditangani, masalah ekonomi juga dapat dipulihkan. Ini kerana
ekonomi kita menurun ialah kerana COVID-19 melarang gerakan semua orang dalam
menjalankan tugas-tugas mereka.

Tuan Yang di-Pertua, kita dapati bahawa sementara kita bercakap berkenaan
dengan undang-undang, kita patut patuh kepada undang-undang tetapi kita dapati
bahawa ada kalanya undang-undang di tafsir sedemikian sehingga ia menidakkan
keadilan. Kata pepatah Inggeris, justice delayed is justice denied, tetapi kita dapati
kadang-kadang jenayah yang dilakukan bertahun-tahun dahulu tidak dikenakan hukuman
yang sepatutnya dalam masa yang pendek.

Sebaliknya ada pula pihak-pihak yang melakukan jenayah yang tidak serius tetapi
tindakan diambil dengan amat segera sekali. Ini menunjukkan bahawa kita tidak
