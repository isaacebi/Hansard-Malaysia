8 DR.20.09.2021

Namun soalan tambahan saya, kita dapati bahawa ada segelintir rakyat Malaysia
yang pada masa kini masih lagi terpengaruh oleh berita-berita yang tidak benar yang palsu
ini menyebabkan ada di antara mereka yang masih belum menerima vaksin untuk
membantu mereka dalam menghadapi COVID-19 ini. Saya ingin tahu, berapakah
bilangan daripada apa yang telah dibuat tinjauan pengamal perubatan yang berdaftar
yang menyebarkan maklumat palsu berkaitan vaksin sehingga mencetuskan kekeliruan
dalam kalangan rakyat.

Apa tindakan yang dibuat oleh kementerian untuk memperbetulkan persepsi yang
lahir disebabkan oleh berita-berita palsu ini melalui Whatsapp, Facebook, Telegram dan
aplikasi yang lain. Adakah kementerian akan mengenal pasti bersama-sama dengan
kementerian yang lain untuk memperkenalkan hukuman ataupun penalti yang lebih tinggi
lagi memandangkan penyebaran fake news ini masih lagi berleluasa dan juga saya
ucapkan tahniah di atas penubuhan Pasukan Respons Pantas (PRP), sejauh manakah
keberkesanannya selepas PRP ini diwujudkan dalam menangkis berita palsu daripada
terus disebarkan oleh mereka yang tidak bertanggungjawab ini. Terima kasih.

Tan Sri Datuk Seri Panglima Haji Annuar bin Haji Musa: Terima kasih, Yang
Berhormat. Secara umumnya dapatlah saya nyatakan bahawa penyebaran berita palsu
berkaitan dengan vaksin COVID-19 telah banyak berkurangan berbanding dengan di
peringkat awal vaksin dan program vaccination diperkenalkan. Ini kita ucapkan terima
kasih kepada masyarakat kerana tahap kesedaran dan penerimaan program vaksinasi
telah menjadi bukti bahawasanya penularan berita-berita sedemikian tidak lagi begitu
berkesan.

Namun begitu saya tidak menafikan bahawa masih ada termasuk di kalangan
pengamal perubatan. Secara keseluruhannya kalau dilihat kepada kes-kes yang telah
diuruskan misalnya sepanjang tahun sejak awal Perintah Kawalan Pergerakan (PKP)
pada bulan Mac 2020 sehingga bulan September 2021, pihak PDRM telah membuka
sebanyak 307 Kertas Siasatan penyebaran berita palsu yang berkaitan dengan COVID-
19.

Daripada jumlah tersebut kebanyakannya disiasat di bawah seksyen 505 Kanun
Keseksaan dan daripada jumlah tersebut 163 telah pun diselesaikan, 37 kes dituduh di
mahkamah sementara 114 kes berada dalam siasatan. Kalau dilihat daripada angka-
angka itu menunjukkan kes-kes telah pun banyak diselesaikan, namun tidak dinafikan
masih ada tetapi secara keseluruhannya penyebaran berita negatif tentang vaksin dan
vaccination ini telah pun sangat banyak berkurangan dan kita mengucapkan terima kasih
kepada masyarakat secara keseluruhannya.

Ini adalah juga menjadi punca kepada kejayaan program vaccination yang sedang
berjalan pada masa ini. Terima kasih.

Tuan Yang di-Pertua: Terima kasih, Yang Berhormat Hulu Langat.

Datuk Haji Hasanuddin bin Mohd Yunus [Hulu Langat]: Terima kasih, Tuan
Yang di-Pertua. Saya meneliti jawapan Yang Berhormat Menteri. Kami juga mengikuti
tentang tindakan-tindakan undang-undang kepada orang ramai ketika penyalahgunaan
Facebook dan media sosial yang menyebarkan berita palsu dan berita yang mengelirukan
tetapi kami tidak melihat tindakan yang dikenakan kepada Menteri-menteri yang
mengeluarkan kenyataan yang mengelirukan MITI, Kementerian Pertahanan,
Kementerian Dalam Negeri, Kementerian Kesihatan dan Kementerian Sains dan
Teknologi terutama bila ada Menteri yang menulis dalam Facebook nya yang mengatakan
bahawa dia telah tutup pintu hadapan tetapi ada yang buka pintu belakang. Ini sangat
mengelirukan dan menakutkan orang ramai, Yang Berhormat Menteri. Terima kasih.

Tuan Yang di-Pertua: Terima kasih, Yang Berhormat Menteri.

Tan Sri Datuk Seri Panglima Haji Annuar bin Haji Musa: Yang Berhormat,
sebenarnya undang-undang tidak membezakan sama ada seorang Menteri atau kalangan
rakyat biasa.
