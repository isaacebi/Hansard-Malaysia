30 DR.20.09.2021

01210

Di peringkat kerajaan, satu dasar jelas serta pelan tindakan komprehensif
berimpak tinggi dan berkesan perlu disediakan. Dasar Wanita Negara yang mula
diperkenalkan pada tahun 1989 perlu dikaji semula bersesuaian dengan keadaan masa
kini.

Dalam mengarusperdanakan gender, gender-responsive budgeting adalah
prinsip yang harus diguna pakai dalam peringkat ini bagi memastikan arah dan agihan
sumber mengambil kira impak dan kesan terhadap kesaksamaan gender.

Mengenai rang undang-undang gangguan seksual, Tuan Yang di-Pertua, saya
menggesa kerajaan membentangkan rang undang-undang gangguan seksual dengan
segera. Walaupun terdapat peruntukan dalam Kanun Keseksaan, Akta Kerja 1955 dan
Akta Komunikasi dan Multimedia 1998, ia menunjukkan banyak lagi, dengan izin, grey
area terutama apabila bercakap mengenai gangguan seksual siber yang tidak secara
fizikal yang kurang dititikberatkan selama ini.

Saya mencadangkan untuk kita menggunakan sepenuhnya Jawatankuasa Pilihan
Khas Hal Ehwal Wanita, Kanak-kanak dan Pembangunan Sosial sebagai salah satu
platform dalam libat urus. Saya melihat bahawa model Kumpulan Rentas Parti Parlimen
atau bipartisan APPGM bagi menangani isu wanita adalah bersesuaian malah boleh
digunakan dalam skop yang lebih luas.

Wilayah Sarawak dan kemakmurannya. Tuan Yang di-Pertua, terima kasih
kepada mantan Perdana Menteri, Yang Berhormat Pagoh yang telah mengangkat
Sarawak sebagai sebuah wilayah. Pengiktirafan ini dilihat dapat membantu Sarawak
dalam proses menuntut hak-hak yang termaktub dalam Perjanjian Malaysia 1963 (MA63).
Perkataan ‘wilayah’ yang diberikan kepada Sarawak ini nanti tidak akan memberi apa-apa
implikasi kepada status sebenar jika hak negeri ini seperti yang termaktub dalam MA63
tidak dikembalikan.

Namun demikian, saya percaya bahawa kerajaan Keluarga Malaysia pimpinan
Yang Amat Berhormat Perdana Menteri sekarang akan menjadikan perkara ini sebagai
salah satu agenda utamanya seperti yang diumumkan dalam ucapan beliau bersempena
Hari Malaysia baru-baru ini di Kota Kinabalu, Sabah.

Saya ingin menyentuh mengenai negara jiran kita, Indonesia yang telah
mengumumkan perpindahan pusat pentadbiran Indonesia ke Kalimantan pada masa
depan. Saya rasa sekarang ia sudah berjalan.

Sarawak sudah pastinya akan memperoleh manfaat dan impak secara langsung
melalui langkah ini. Kawasan saya di Batang Lupar, malah Lubok Antu dan Sri Aman
adalah kawasan yang sangat dekat dengan Kalimantan dan berpotensi untuk dijadikan
sebagai laluan perdagangan merentasi sempadan yang lebih rancak. Sarawak khasnya,
pasti mendapat manfaat yang besar. Wisma Putra bersama Kerajaan Negeri Sarawak
serta beberapa kementerian berkaitan perlu duduk semeja bagi menjayakan misi
meneroka peluang baharu ini.

Namun, kita juga perlu bersedia untuk menghadapi impak negatif yang bakal
diterima yang mana ia akan memberi cabaran baharu kepada Malaysia khususnya
Sarawak dalam soal keselamatan dan persempadanan.

Aspek keselamatan di sempadan negara dengan Kalimantan Timur perlu diberi
perhatian kerana garis sempadan yang sangat panjang iaitu kira-kira 1,000 kilometer.
Dalam perkara ini, saya rasa penting untuk Kerajaan Persekutuan melihat aksesibiliti
lebuh raya sempadan bukan sekadar daripada aspek pengangkutan sahaja tetapi juga
daripada aspek keselamatan.

Menyentuh mengenai Kementerian Pertanian dan Industri Makanan (MAFI) dan
melihat kepada potensi besar perkongsian sumber makanan, MAFI harus meningkatkan
produktiviti dan pengurusan sawah melalui beberapa pendekatan seperti pengurusan
sawah berskala besar, penghasilan anak benih dan pertanian pintar dalam industri padi.
Batang Lupar bersedia untuk terus bekerjasama dengan MAFI dalam usaha ini bagi
menampung keperluan tempatan seterusnya menjamin sekuriti makanan negara.
