12 DR.20.09.2021

diberikan kepada mereka ini? Bukan kanak-kanak tetapi orang tua yang hilang anak yang
memberikan sumber pendapatan dan sebagainya.

Datuk Seri Rina binti Mohd Harun: Bantuan-bantuan di bawah Jabatan
Kebajikan itu semua kita teruskan tidak kira sama ada dia menghadapi COVID ataupun
tidak. la bukan hanya kanak-kanak, kita juga ada bantuan kepada keluarga miskin, warga
emas yang terlantar, pesakit kronik dan sebagainya. Jadi bila kita sampaikan kepada
bantuan kanak-kanak, sebagai contoh, kita berikan atas nama penjaga ataupun ibu
ataupun ayah dia. Jadi, itu juga sebenarnya digunakan untuk membantu mereka untuk
menyara kehidupan kanak-kanak tersebut.

Kita juga berikan juga bantuan kaunseling. Kaunseling itu bukan hanya untuk
kanak-kanak, ia kepada seluruh termasuk juga penjaga. Kita faham ada juga di kalangan
penjaga ataupun mungkin ibu yang kehilangan suami yang menjadi punca pendapatan
kepada keluarga dan perlu menyara keluarga. Jadi bantuan kaunseling itu bukan hanya
kepada kanak-kanak, tetapi juga kepada orang dewasa.

5. Datuk Wilson Ugak Anak Kumbong [Hulu Rajang] minta Menteri Kewangan
menyatakan sekiranya pihak kementerian bercadang untuk:

(a) memberi perkhidmatan bank secara tetap di Sungai Asap; dan

(b) menambah bilangan mesin ATM di Pekan Belaga.

Timbalan Menteri Kewangan | [Tuan Mohd Shahar bin Abdullah]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera.
Tuan Yang di-Pertua, terima kasih Ahli Yang Berhormat Hulu Rajang.

Untuk makluman Dewan yang mulia ini dan sebagaimana Yang Berhormat Hulu
Rajang sedia maklum, pada masa ini terdapat sebuah Bank Simpanan Nasional (BSN)
dan sebuah ejen BSN yang menyediakan perkhidmatan perbankan asas kepada
penduduk di sekitar Mukim Belaga, Sarawak. Di Mukim Sungai Asap pula, pada masa ini
terdapat sebuah ejen perbankan Maybank yang menawar perkhidmatan perbankan asas
melalui pihak ketiga iaitu pejabat pos.

Tuan Yang di-Pertua, dalam usaha meningkatkan rangkuman kewangan dan
menambah baik penyediaan kemudahan akses perkhidmatan kewangan, Bank Negara
Malaysia bersama-sama dengan industri perbankan menggunakan pelbagai saluran atau
strategi untuk memastikan orang ramai dapat mengakses perkhidmatan perbankan asas
dengan mudah.

Bagi menambah kemudahan asas perkhidmatan kewangan di kawasan luar
bandar dan pedalaman, Kerajaan Negeri Sarawak bekerjasama dengan Bank Negara,
Bank Rakyat, Agro Bank, BSN dan beberapa institusi perbankan kewangan yang lain bagi
menyediakan perkhidmatan bank bergerak yang dilengkapi dengan mesin ATM MEPS ke
kawasan luar bandar dan pedalaman Sarawak. Untuk makluman Yang Berhormat,
bermula Julai 2021, BSN dan Bank Rakyat telah memulakan operasi bank bergerak ke
Mukim Sungai Asap masing-masing pada hari Selasa dan Rabu.

Tuan Yang di-Pertua, secara umumnya, faktor yang diambil kira oleh sesebuah
institusi perbankan dalam membuat penilaian bagi pembukaan cawangan ataupun
pemilihan lokasi untuk menempatkan mesin pengeluar ATM dan mesin deposit wang
(CDM) antara lain ialah:

(i) kesesuaian lokasi;
(ii) infrastruktur dan persekitaran; dan
(iii) keperluan dan permintaan perkhidmatan kewangan seiring

dengan pembangunan setempat.

Di samping itu, Tuan Yang di-Pertua, institusi kewangan juga memantau tahap
penggunaan perkhidmatan perbankan melalui ejen bank oleh penduduk setempat sebagai
salah satu justifikasi bagi penambahan kemudahan kewangan.
