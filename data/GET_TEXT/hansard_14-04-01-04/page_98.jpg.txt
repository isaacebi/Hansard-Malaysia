90 DR.20.09.2021

Tiara Titiwangsa adalah terbatal dan tidak sah. Dalam bulan Januari tahun ini Mahkamah
Rayuan membatalkan perintah pembangunan yang dikeluarkan oleh DBKL untuk
membangunkan Taman Rimba Kiara. Kedua-dua kemenangan ini amat bermakna kepada
warga Kuala Lumpur. Jadi saya menggesa DBKL segera mendedahkan jumlah
perbelanjaan yang telah digunakan untuk menentang penduduk hingga ke Mahkamah
Persekutuan, /egal fees dengan izin. Menggigit tangan yang memberi anda makan,
langsung tidak mencerminkan semangat keluarga Malaysia dan Kerajaan Prihatin seperti
yang dilaungkan. Duit taksiran (assessment tax) digunakan untuk melawan rakyat sendiri.

Rancangan Kawasan Khas (RKK) yang menyeluruh untuk kawasan rizab Melayu
Penchala-Segambut perlu disediakan dengan penglibatan rundingan bersama penduduk
dan orang awam serta pemegang taruh atau kumpulan yang mempunyai kepentingan
awam bagi memastikan pembangunan yang dilaksanakan akan lebih terancang, sesuai
dengan keperluan penduduk setempat termasuk penambahbaikan infrastruktur sedia ada.

Saya tidak mahu melihat ciri-ciri tradisi kampung Melayu hilang di Kuala Lumpur.
Berderet rumah-rumah kampung tiba-tuba bangunan kondo naik sebelah mereka. Bila
hujan datang, air lumpur pun berlumuran. Segambut mahu DBKL menyegerakan
penyediaan RKK untuk Kampung Sungai Penchala dan kawasan hijau di belakang Jalan
Kiara 5 dan Jalan Kiara 7.

Keperluan untuk membina sebuah lagi sekolah jenis kebangsaan Cina. Pejabat
saya telah menerima banyak rayuan daripada penduduk di kawasan Parlimen Segambut
pada setiap tahun mengenai anak-anak mereka yang ditempatkan di SJK(C) yang
berbeza berbanding sekolah yang dimohon kerana di Segambut kini hanya ada dua buah
SJK(C).

Berdasarkan kepadatan penduduk dan keperluan yang semakin meningkat, saya
memohon pihak Kementerian Pendidikan Malaysia untuk meluluskan satu lagi SJK(C) di
kawasan Parlimen Segambut yang berdekatan dengan Taman Bukit Maluri, Bandar
Manjalara, Desa Park City, Taman Sri Sinar dan Taman Sri Bintang.

Saya juga tahu terdapat tapak sekolah yang telah diserahkan oleh pemaju untuk
tujuan pembinaan sekolah. Untuk rekod, ini bukan isu kaum. Bilangan murid berbangsa
bukan Cina di SJK(C) Khai Chee juga semakin bertambah. Data terkini terdapat 133 orang
dengan pecahan Melayu seramai 45 orang, India 43 orang, Bumiputera Sabah 9 orang,
Bumiputera Sarawak 6 orang dan lain-lain 30 orang. Di SJK(C) Kepong 3, terdapat 43
orang murid bukan berbangsa Cina. Ini bermaksud keperluan sudah bertambah. Saya
pohon perkara ini diteliti dan disegerakan.

Pembinaan Klinik Kesihatan di Segambut. Klinik kesihatan yang paling hampir
dengan penduduk Segambut ialah Klinik Kesihatan Jinjang yang terletak di kawasan
Parlimen Kepong. Kesesakan pesakit di Klinik Kesihatan Jinjang juga amat kritikal. Baru-
baru ini Klinik Kesihatan Ibu dan Anak Segambut telah ditukar kepada Klinik Kesihatan
Segambut. Namun ruang dan infrastruktur sedia ada tidak mencukupi untuk menyediakan
perkhidmatan yang lengkap.

Saya telah menulis surat pada 10 September 2021 kepada DBKL dan Pejabat
Tanah untuk memberikan kelulusan khas penggunaan tapak tanah kerajaan di
sebelahnya dan saya mahu ini disegerakan. Pembinaan sebuah klinik kesihatan yang
baharu di kawasan Parlimen Segambut amatlah diperlukan. Terdapat satu tapak tanah di
Bandar Manjalara yang telah digazetkan sebagai klinik kesihatan dalam Pelan Bandar
Raya Kuala Lumpur 2020. Tapak tersebut adalah di bawah hak milik Pesuruhjaya Tanah
Persekutuan dan saya mohon disegerakan.

Liputan media sepanjang mesyuarat Parlimen. Saya ingin mendapatkan
penjelasan daripada Speaker Dewan Rakyat mengenai senarai penyiar rasmi yang telah
dikeluarkan. Bagaimanakah media-media ini dipilih? Bagaimana sebuah portal berita
dalam talian online yang agak baharu seperti Malaysia Now boleh disenaraikan dan bukan
portal lain seperti Free Malaysia Today, The Malaysian Inside dan The Malay Mail Online.

Saya mahu mengetahui apakah asas dan alasan utama Dewan Rakyat
menyenaraikan Portal Malaysia Now ini sedangkan terdapat lebih banyak lagi agensi dan
pengamal media yang lain yang jauh telah lama beroperasi, lebih berpengaruh dan
