68 DR.20.09.2021

Tuan Yang di-Pertua, seterusnya saya ingin membangkitkan berkaitan dengan
hal pertanian ataupun sekuriti makanan yang sangat penting untuk kita fahami bersama.
Keselamatan makanan merupakan bidang yang penting dalam sekuriti makanan apabila
keselamatan makanan dipertingkatkan maka produktiviti, ekonomi dan perdagangan
makanan negara di peringkat serantau dan global juga akan meningkat. Seperti yang
disebut, tiada sekuriti makanan jika tiada makanan yang selamat. Sekuriti makanan dan
keselamatan makanan saling berkait antara satu sama lain kerana memberi impak yang
besar kepada tahap kesihatan dan kehidupan rakyat sesebuah negara.

Pada Jun lalu, Program Makanan Sedunia (WFP) Pertubuhan Bangsa-bangsa
Bersatu telah menyatakan seramai 41 juta orang daripada 43 negara kini diancam risiko
kebuluran. Perkara ini perlu diberi perhatian serius oleh kerajaan dengan memastikan
sektor pertanian, ternakan dan perikanan terus dipertingkatkan dari semasa ke semasa
secara lebih proaktif. Saya ingin penjelasan sejauh mana strategi yang dilaksanakan oleh
pihak kementerian dan agensi yang terlibat dalam mengatasi isu krisis sekuriti makanan
dan keselamatan makanan negara pada masa akan datang.

Dalam webinar Forum Ekonomi Islam Dunia baru-baru ini ada menyebut bahawa
Malaysia berada pada sasaran untuk memperoleh sifar lapar serta meningkatkan
pendapatan rakyatnya menjelang 2030. Oleh itu, saya ingin mengetahui langkah-langkah
yang dipergiatkan oleh kementerian dalam memastikan sasaran sifar lapar tersebut dapat
dicapai.

Tuan Yang di-Pertua, baru-baru ini Kementerian Perdagangan Antarabangsa dan
Industri telah mengeluarkan kenyataan bahawa mereka menyasarkan untuk meratifikasi
perjanjian CPTPP ataupun dengan izin, Comprehensive and Progressive Agreement for
Trans-Pacific Partnership. Kesan CPTPP kepada pertanian adalah besar, antaranya
produk pertanian murah daripada Vietnam, Australia, Jepun dan sepuluh negara lain
boleh masuk ke negara kita dengan bebas tanpa kawalan tarif dan permit import.

Selain itu, kita juga diwajibkan menyertai Konvensyen UPOV 1991 yang akan
mengiktiraf monopoli pasaran benih oleh syarikat pengeluar dan melarang petani
memproses dan menyimpan benih sendiri. Soalan saya, apakah kerajaan menyedari akan
risiko ini dan sudah kah diadakan kajian khas berkenaan impak CPTPP ini kepada petani,
penternak dan nelayan tempatan?

Tuan Yang di-Pertua, saya beralih kepada isu pencemaran air dan sungai yang
kerap berlaku sehingga menjejaskan kesihatan dan aktiviti seharian masyarakat
setempat. Selain itu, kerajaan juga terpaksa menanggung kos yang tinggi dalam
pembersihan semula sungai yang tercemar. Antara kes pencemaran sungai yang masih
dalam ingatan rakyat iaitu pencemaran Sungai Kim Kim di Pasir Gudang, Johor sehingga
menjejaskan ribuan penduduk.

Selain itu, kes pencemaran sungai di Sungai Klang pada tahun 2020 telah
menjejaskan lebih sejuta penduduk untuk mendapat bekalan air bersih ekoran
pembuangan sisa haram oleh pihak yang tidak bertanggungjawab. Begitu juga yang
berlaku di Sungai Semenyih, Selangor sehingga mengganggu lebih 463 kawasan.

Saya mengucapkan tahniah kepada Kementerian Alam Sekitar dan Air yang
begitu pantas dan proaktif bertindak terhadap isu-isu yang melibatkan alam sekitar dan
pencemaran sumber air di negara ini. Namun begitu, saya mempunyai beberapa saranan
yang perlu diberi perhatian oleh pihak kementerian seperti mana yang telah dicadangkan
oleh Persatuan Pengguna Pulau Pinang pada minggu yang lalu di antaranya supaya
kerajaan melihat untuk membuat pindaan undang-undang Persekutuan untuk pemulihan,
perlindungan dan pemuliharaan sumber air negara ini daripada terus tercemar perlu dinilai
dan dikaji.

Kedua, kapasiti penguatkuasaan undang-undang yang bertanggungjawab dalam
perlindungan dan pengurusan sumber air juga perlu ditambah baik dari semasa ke
semasa memandangkan isu pencemaran sumber air masih tidak berkesudahan.

Ketiga, siasatan dalam kes pembuangan sisa berbahaya ke dalam sungai
memerlukan campur tangan SPRM dan perlu mendakwa mana-mana individu yang
terlibat dalam penyalahgunaan dan amalan rasuah. Saya juga ingin bertanya kepada
