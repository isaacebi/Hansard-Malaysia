DR.20.09.2021 7

Tuan Yang di-Pertua: Banyak lagi soalan, maaf. Saya menjemput Dato’ Hajah
Azizah binti Mohd Dun untuk soalan yang seterusnya.

3. Dato’ Hajah Azizah binti Mohd Dun [Beaufort] minta Menteri Komunikasi dan
Multimedia menyatakan, adakah langkah proaktif yang diambil untuk membendung
penyalahgunaan media sosial khususnya aplikasi Whatsapp dan Facebook yang
mencetuskan suasana kegusaran dalam kalangan orang ramai terutamanya berkaitan
vaksin COVID-19.

Menteri Komunikasi dan Multimedia [Tan Sri Datuk Seri Panglima Haji
Annuar bin Haji Musa]: Tuan Yang di-Pertua, saya ucapkan terima kasih kepada Yang
Berhormat Beaufort yang telah mengemukakan soalan ini. Soalan Yang Berhormat
menandakan keprihatinan rakyat dan masyarakat tentang gejala penyalahgunaan media
sosial yang kerap berlaku pada masa ini.

Kementerian telah mengambil beberapa langkah untuk membendung, mencegah
dan menguatkuasakan undang-undang bagi mengatasi masalah ini. Namun_ begitu,
kementerian percaya keprihatinan rakyat dan masyarakat merupakan perkara terpenting
dan ini perlu dilaksanakan melalui program pendidikan dan kesedaran yang berterusan.

Sebagai contoh, sebagai strategi membendung atau mendidik masyarakat pihak
kementerian melalui MCMC telah melancarkan kempen yang berjudul, ‘Tidak pasti jangan
kongsi’. Satu lagi kempen, ‘Klik dengan bijak’ telah dijalankan dan mendapat sambutan
yang agak baik dan turut dijayakan oleh agensi berita yang lain termasuk RTM, Bernama
dan juga Jabatan Penerangan serta media elektronik dan media cetak yang lain.

Kementerian juga melalui SKMM telah mengadakan program advokasi dengan
penglibatan masyarakat sebagai contoh program yang dinamakan Malaysia ICT Volunteer
telah dilaksanakan dan sepanjang tahun 2020, 83 program dilaksanakan dan pada tahun
ini, sehingga kini 25 program telah dilaksanakan. Sementara itu kerjasama rapat dan
berterusan dengan pihak penyedia khidmat media sosial atau social media service
provider seperti Twitter, Facebook dan Google sedang diperkemas untuk
mempertingkatkan peranan sedemikian.

Juga untuk makluman Dewan yang mulia ini, satu pasukan rapid response team
ataupun pasukan respons pantas yang dianggotai oleh pegawai-pegawai berkemahiran
daripada kementerian, MCMC dan Majlis Keselamatan Negara telah juga dibentuk.
Sepanjang tahun 2020 sehingga sekarang, sebanyak 479 penafian-penafian berita palsu
telah pun dapat dilaksanakan sementara pada tahun 2020 sebanyak 416 penafian yang
telah dilaksanakan dan pada tahun ini sebanyak 63 penafian telah dilaksanakan.

Selain daripada itu, diwujudkan juga portal Sebenarnya.My sebagai sumber untuk
mendapatkan berita-berita yang lebih tepat dan alhamdulillah pada sepanjang tahun dari
tahun 2020 hingga Julai 2021, portal ini mendapat 186 juta- layaran dengan 9.83 juta hits
yang menunjukkan peningkatan yang amat tinggi sejak berlakunya penularan COVID-19.

Demikian antara usaha-usaha yang terus dijalankan oleh kementerian untuk
mengatasi masalah ini. Sementara itu penguatkuasaan sedang diberikan perhatian untuk
menguatkuasakan undang-undang sedia ada khususnya seksyen 505 Kanun Keseksaan
dan juga Akta Komunikasi dan Multimedia 1988.

Untuk makluman, kementerian sedang meneliti lebih lanjut perkara ini untuk
memastikan kawalan yang berkesan dapat dilaksanakan bagi mengawal penularan berita-
berita tidak benar terutama di Whatsapp, Facebook dan juga saluran media yang lain.
Terima kasih, Tuan Yang di-Pertua.

Tuan Yang di-Pertua: Terima kasih, Yang Berhormat Menteri. Soalan tambahan
pertama.

Dato’ Hajah Azizah binti Mohd Dun [Beaufort]: Terima kasih, Yang Berhormat
Menteri atas jawapan yang diberikan. Saya mendengar dengan teliti apa yang
disampaikan tadi, tahniah saya ucapkan.
