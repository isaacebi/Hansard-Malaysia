98 DR.20.09.2021

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, saya
mohon maaf. Sebelum pembahas yang seterusnya, saya cuma ingin mendapatkan petua
Tuan Yang di-Pertua. Saya sedia menunggu sehingga pukul lapan tetapi saya ada
kematian dalam keluarga saya, di mana pakcik saya telah meninggal. Jadi, saya baru
difahamkan dan saya terpaksa bergegas balik ke Pulau Pinang.

Di atas satu perkara yang telah saya bangkitkan iaitu di bawah Aturan 18(2)
berkenaan dengan penyiasatan kes arwah Muhammad Adib Mohd Kassim, di mana saya
telah menghantar satu usul. Saya difahamkan oleh Setiausaha Dewan bahawa usul itu
telah diterima. Saya cuma ingin mendapatkan petua daripada Tuan Yang di-Pertua kerana
saya berpandangan bahawa perkara itu ialah perkara berkepentingan awam yang perlu
disegerakan. Apakah petua Tuan Yang di-Pertua tentang perkara itu?

Tuan Yang di-Pertua: Terima kasih Yang Berhormat Jelutong. Pertama sekali,
takziah atas kehilangan Yang Berhormat Jelutong. Mengenai usul itu, saya sebenarnya
baru sahaja menandatangani surat itu tadi. Saya rasa belum diberi pada Yang Berhormat
Jelutong tetapi saya boleh terangkan sekarang. Usul itu terpaksa saya tolak. Pertamanya,
kerana ia tidak menyatakan kenapa ia perlu disegerakan, nombor satu. Nombor dua, usul
itu adalah di bawah 18(1) iaitu untuk merundingkan sesuatu perkara. Akan tetapi
malangnya usul Yang Berhormat ialah untuk menggesa Kabinet untuk menyuruh Menteri
menjawab satu soalan.

Jadi, kalau kita hendak membuat satu gesaan itu, terpaksalah Dewan membuat
satu ketetapan. Maka, 18(1) tidak boleh digunakan untuk membuat ketetapan kerana di
bawah 18(1) cuma untuk merundingkan perkara tersebut. Satu lagi, saya rasa prosedur
yang Yang Berhormat sepatutnya gunakan ialah untuk membuat soalan untuk jawab lisan
kepada pihak kementerian kerana pihak Yang Berhormat sebenarnya mengehendaki
jawapan daripada Menteri. Jadi, saya rasa itu prosedur yang sepatutnya diturut oleh Yang
Berhormat, bukannya 18(1).

Tuan Sanisvara Nethaji Rayer a/l Rajaji [Jelutong]: Terima kasih Tuan Yang
di-Pertua atas penjelasan itu. Saya berterima kasih. Cuma saya membuat usul ini kerana
untuk makluman Tuan Yang di-Pertua, seperti yang telah saya nyatakan tadi saya
menerima keputusan Tuan Yang di-Pertua dengan hati yang terbuka. Cuma saya merayu
kepada Tuan Yang di-Pertua, kalau boleh mengangkat perkara ini kepada perhatian
Menteri Dalam Negeri.

Oleh kerana Tuan Yang di-Pertua tahu sebagai seorang peguam, baru-baru ini
dalam kes kematian seorang pengawal keselamatan, Thava Segayam yang berlaku di
Ipoh. Seorang suspek yang asalnya dituduh di bawah seksyen 326 telah ditukar
pertuduhan ke-302. Maka, timbullah pelbagai polemik di luar, kenapa kah kalau kes Thava
Segayam kerajaan ini boleh bertindak dengan begitu segera untuk menuduh?

Saya sebagai Ahli Parlimen pembangkang juga ingin mengetahui kenapakah kes
arwah Muhammad Adib, seorang anggota bomba yang terkorban, tidak ada sebarang
penjelasan? Akan tetapi saya terima penjelasan Tuan Yang di-Pertua. Adakah Tuan Yang
di-Pertua juga maklum bahawa bila saya membangkitkan perkara ini pada sesi Dewan
yang lama, Menteri Dalam Negeri telah menyatakan di Dewan yang mulia ini bahawa
sebanyak 12 atau 13 orang suspek akan dituduh atas kesalahan merusuh.

Jadi, sehingga sekarang kita pun tidak tahu apakah yang berlaku. Walau
bagaimanapun, saya akan memasukkan soalan Ministers' Question Time (MQT) untuk
mendapatkan penjelasan ataupun membangkitkannya dalam perbahasan saya, Tuan
Yang di-Pertua.

Tuan Yang di-Pertua: Saya juga akan membangkitkan perkara itu dengan Yang
Berhormat Menteri.

Tuan Sanisvara Nethaji Rayer a/l Rajaji [Jelutong]: Ya, kerana kita ingin tahu
kerana kita tidak mahu perkara ini menjadi polemik di luar dan macam-macam persepsi
ditimbulkan.

Tuan Yang di-Pertua: Baiklah.
