DR.20.09.2021 23

11.33 pg.

Tuan Abdul Latiff bin Abdul Rahman [Kuala Krai]: Bismillahi Rahmani Rahim,
Assalamualaikum warahmatullahi wabarakatuh. Tuan Yang di-Pertua, terima kasih kerana
memberikan kesempatan kepada Kuala Krai untuk turut serta dalam perbahasan
menjunjung kasih Titah Kebawah Duli Yang Maha Mulia Seri Paduka Baginda Yang di-
Pertuan Yang di-Pertuan Agong Al-Sultan Abdullah Ri’ayatuddin Al-Mustafa Billah Shah
Ibni Al-Marhum Sultan Haji Ahmad Shah Al-Musta’in Billah yang telah pun berkenan
merangkap menyampaikan Titah Istiadat Pembukaan Persidangan Parlimen Mesyuarat
Pertama, Penggal Keempat, Parlimen ke-14.

Bersempena itu suka saya buka ucapan ini dengan petikan kisah daripada ayat
18 dan 19 Surah Naml [Membaca sepotong ayat Al-Quran]. Mafhumnya, “Maralah tentera
angkatan itu hingga apabila mereka sampai ke Wadi Naml berkatalah seekor semut,
“Wahai sekalian semut, masuklah ke sarang kamu masing-masing. Jangan Sulaiman dan
tenteranya memijak serta membinasakan kamu sedang mereka tidak menyedari”’. “Maka
tersenyumlah Nabi Sulaiman mendengar kata-kata semut itu dan berdoa dengan berkata,
“Wahai Tuhanku, ilhamkanlah daku supaya tetap bersyukur akan nikmat-Mu yang Engkau
kurniakan kepadaku dan kepada ibu bapaku dan supaya aku tetap mengerjakan amal
soleh yang Engkau redhai dan masukkanlah daku dengan limpah rahmat-Mu dalam
kumpulan hamba-hamba-Mu yang soleh”.

Tuan Yang di-Pertua, saya mulakan ucapkan saya dengan sebuah kisah yang
mengibrah sebagai mutiara pesan daripada Surah Naml tentang bagaimana Raja Semut
telah menasihati jelata rakyatnya supaya diam berlindung di sarang masing-masing agar
tidak terpijak oleh tentera Nabi Sulaiman yang mungkin secara tidak sengaja akan
memijak semut-semut tersebut. Ternyata kisah ini berpedomankan renungan yang
menginsafi bagaimana sebuah kerajaan yang baik akan sentiasa berusaha sedaya dan
secakna mungkin tatkala menerima teguran daripada rakyatnya. Begitu juga di sebaliknya
demi toleransi serta kesepakatan kolektif.

Tuan Yang di-Pertua, sebagai muara ucapan sekalung penghargaan ditakzimkan
buat mantan Perdana Menteri Tan Sri Dato’ Haji Mahiaddin bin Haji Md Yassin di atas
jasa dan khidmat yang sangat cemerlang sepanjang menjadi Perdana Menteri yang
kelapan. Bagi Kuala Krai walaupun tempoh pemerintahan beliau agak singkat, namun
kejayaan yang diraih terutama dalam ikhtiar dalam memerangi COVID-19 amat signifikan.
Sesungguhnya di kesempatan ini Kuala Krai ingin menzahirkan ucapan tahniah kepada
Yang Amat Berhormat Dato’ Sri Ismail Sabri bin Yaakob yang dilantik sebagai Perdana
Menteri kesembilan. Saya yakin Yang Amat Berhormat Bera akan menggembleng
segenap pengalaman yang ada untuk memulihkan kembali watan tercinta ini daripada
kesengsaraan pandemik COVID-19 seterusnya merungkai buhul-buhul kemelut ekonomi
yang terkesan dek wabak yang membuana.

Tuan Yang di-Pertua, saya juga diingatkan bahawa peranan utama barisan
hadapan menjadi perhatian saya. Komitmen serta kerja keras mereka secara berterusan
tanpa mengenal penat lelah dan juga melewati sempadan waktu begitu saya kagumi
khususnya dalam di kawasan Parlimen saya Kuala Krai. Bak madah pepatah ‘Belum
disuruh sudah pergi, belum dipanggil sudah datang’. Di Kuala Krai sendiri sebanyak 26
program outreach dengan izin outreach vaccination dalam tempoh tiga bulan telah
dilaksanakan melalui kerjasama semua pihak termasuklah diadakan pada hari cuti.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Makanya, dengan penuh kebanggaan saya merakamkan ucapan setinggi-tinggi
sanjungan terima kasih kepada semua petugas terutamanya petugas Pejabat Kesihatan
Daerah, Hospital Sultan Ismail Petra, polis, tentera, RELA, bomba, penghulu, sukarelawan
Kraitiff, Pusat Khidmat ADUN, APM, MDKK, MDB, PPD, KESEDAR, KRT, Jabatan Amal,
Ameerah, MyVac, MRA dan lain-lain sukarelawan. Moga-mogalah khidmat bakti yang
tercurah diganjar sebesar-besar pahala daripada Allah SWT.
