DR.20.09.2021 109

kepada kerajaan yang meneruskan Bantuan Khas COVID-19 berjumlah RM10 bilion
kepada rakyat yang memerlukan khususnya golongan B40 dan juga M40.

Walau bagaimanapun, saya ingin mencadangkan beberapa penambahbaikan
terhadap program pemberian bantuan tunai ini antaranya ialah memperkasakan atau
memperbanyakkan perkhidmatan bank-bank bergerak ke kawasan perkampungan dan
pedalaman khususnya di Sabah dan di Sarawak. Begitu juga saya ingin mencadangkan
agar kerajaan dapat membayar Bantuan Tunai Khas COVID-19 ini dengan cara
pembayaran tunai seperti pernah dilaksanakan semasa bantuan BR1M dahulu.

Pembayaran melalui pejabat daerah dengan kerjasama bank-bank terus ke
pusat-pusat yang dikenal pasti dan kaedah ini sebenarnya banyak memberi manfaat dan
menguntungkan rakyat khususnya di luar bandar yang mana kita dapat mengelakkan kos
pengangkutan, kos penginapan dan juga menjimatkan masa.

Tuan Yang di-Pertua, kerajaan telah menerus program subsidi upah yang
menelan belanja sebanyak RM4 bilion bagi membolehkan 200,000 majikan untuk
mengekalkan pekerjaan pekerja masing-masing, khususnya sepanjang tempoh pandemik
ini.

Walau bagaimanapun, saya khuatir dengan program ini disalahgunakan oleh
sesetengah majikan termasuklah mereka yang tidak memberi upah yang sepatutnya
dengan mengekalkan alasan pandemik COVID-19 sebagai punca utamanya. Saya
mengambil kira beberapa contoh yang berlaku di kawasan saya Kota Samarahan.
Antaranya terdapat pekerja yang terpaksa dihentikan pemberian gajinya kerana terlibat di
dalam kawasan Perintah Kawalan Pergerakan Diperketatkan (PKPD). Mereka tidak
mendapat gaji dari 14 hari hingga 21 hari bergantung kepada jumlah hari mereka tidak
hadir disebabkan pelaksanaan PKPD di kawasan kediaman mereka.

Saya mohon kepada Kementerian Sumber Manusia untuk lebih proaktif dan
mengesan majikan-majikan yang berkenaan supaya tindakan segera dapat diambil dalam
membendung penyalahgunaan subsidi upah yang telah dibekalkan oleh kerajaan demi
memastikan matlamat utama iaitu mengekalkan pekerjaan rakyat dapat dilaksanakan
mengikut objektif yang telah ditetapkan.

Tuan Yang di-Pertua, di sini saya juga ingin merakamkan setinggi-tinggi
penghargaan dan terima kasih kepada frontliners terutamanya di Kota Samarahan.
Terima kasih tidak terhingga kepada Jawatankuasa Bencana Bahagian Samarahan,
Jawatankuasa Bencana Daerah Asajaya, Jawatankuasa Bencana Daerah Samarahan,
Polis Diraja Malaysia, KKM Samarahan, APM Samarahan, RELA, pihak UNIMAS, INFRA
dan sukarelawan-sukarelawan yang telah pun bekerja keras dan memberi komitmen yang
tinggi dalam usaha menangani COVID-19 di Kota Samarahan.

Negara kita pernah mencatatkan sifar kes COVID-19 pada 8 Julai dan 9 Julai
2020 yang melibatkan hanya jangkitan import sahaja. Namun, segala-galanya berubah
apabila keadaan ini telah menunjukkan peningkatan pada 20 September 2020 iaitu
dengan 52 kes baharu pada ketika itu dengan jumlah bilangan kumulatif kes positif ketika
itu adalah 10,219 kes positif COVID-19. Kini kita berdepan dengan cabaran varian baharu
COVID-19 terutamanya varian Delta yang kini telah menguasai 90 peratus kes COVID-19
di negeri Sarawak.

Oleh itu saya mohon penjelasan daripada Kementerian Kesihatan Malaysia
mengenai pelan tindakan ke arah era endemik dan adakah kita bakal kembali hidup
normal seperti dahulu? Begitu juga adakah usaha-usaha kerajaan untuk mengurangkan
kadar kos harga test kit COVID-19, RTK-Antigen yang kini ditetapbkan RM19.90. Bagi kita
harga ini masih dianggap tinggi terutamanya kepada penduduk luar bandar.

Tuan Yang di-Pertua, sejak pandemik COVID-19 melanda seluruh dunia pada
Mac tahun lalu, transaksi atas talian telah mengambil kira transaksi yang dilakukan secara
fizikal termasuk pendidikan dan juga aktiviti jual beli. Kerajaan terdahulu dalam
pembentangan Belanjawan 2021 telah mengumumkan pemberian bantuan komputer riba
sebanyak 150,000 buah dan pemberian data internet percuma kepada semua rakyat yang
memerlukan. Pelaksanaan bantuan berkenaan saya difahamkan, sasaran penerimanya
