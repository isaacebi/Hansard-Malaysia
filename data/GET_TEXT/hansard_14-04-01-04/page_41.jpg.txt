DR.20.09.2021 33

Apa yang dilakukan oleh Tun Abdullah Ahmad Badawi ialah kerajaan
pimpinannya telah membawa usul undi percaya di Dewan Rakyat sesuai dengan Perkara
43(2)(a) Perlembagaan Persekutuan. Maka, saya timbulkan perkara ini dan menyarankan
supaya Yang Amat Berhormat Bera membawa usul percaya kepadanya di Dewan Rakyat.
Ini adalah kerana usul percaya ini telah dibangkitkan oleh Yang di-Pertuan Agong di
hadapan ketua-ketua parti politik yang diminta menghadap Yang di-Pertuan Agong di
Istana Negara pada 17 Ogos yang lalu, di mana baginda menyatakan, “Barang siapa yang
dilantik menjadi Perdana Menteri di bawah Perkara 40(2)(a) dan Perkara 43(2)(a)
Perlembagaan Persekutuan, hendaklah dengan segera membentangkan usul undi
percaya di Dewan Rakyat”.

Tuan Yang di-Pertua, titah dan kehendak baginda Yang di-Pertuan Agong itu telah
dizahirkan secara bertulis pula melalui suatu kenyataan media oleh Istana Negara
keesokannya pada 18 Ogos 2021 yang menyatakan hal yang sama iaitu sesiapa jua yang
dilantik oleh Yang di-Pertuan Agong menjadi Perdana Menteri hendaklah membawa undi
percaya di Dewan Rakyat ini.

Akhirnya Tuan Yang di-Pertua, sebelum saya mengakhiri ucapan saya ini, izinkan
saya untuk membawa satu perkara penting bagi kawasan saya di Pasir Gudang iaitu
berkenaan pembinaan Hospital Pasir Gudang. Projek Hospital Pasir Gudang ini telah
bermula dalam Rancangan Malaysia Ke-11, sekarang kita dah nak masuk Rancangan
Malaysia Ke-12. Hospital Pasir Gudang masih belum siap-siap lagi.

Dua hari lepas, saya meninjau kawasan tapak pembinaan itu, hanya nampak
sedikit sebanyak cerucuk di sana sini, terlalu lambat Tuan Yang di-Pertua. Perkara ini
penting saya sebutkan dalam COVID-19 yang berlaku, Hospital Sultanah Aminah dan
Hospital Sultan Ismail penuh sesak dengan pesakit COVID-19 dan pesakit bukan COVID-
19. Jadi, saya minta lah kepada Kementerian Kesihatan dan kerajaan yang ada sekarang,
percepatkanlah pembinaan Hospital Pasir Gudang.

Tuan Yang di-Pertua, dengan rendah hati saya bagi pihak— sebagai Ahli Parlimen
Pasir Gudang, menyokong usul Titah Diraja Yang di-Pertuan Agong. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pasir Gudang. Sekarang saya jemput Yang Berhormat Tasik Gelugor.
Dipersilakan, 12 minit.

21230
12.30 tgh.

Datuk Haji Shabudin Yahaya [Tasek Gelugor]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera dan salam Keluarga
Malaysia.

Terima kasih Tuan Yang di-Pertua kerana memberikan kesempatan kepada saya
untuk turut serta berucap menjunjung kasih titah Seri Paduka Baginda Yang di-Pertuan
Agong Al-Sultan Abdullah Ri’ayatuddin Al-Mustafa Billah Shah Ibni Al-Marhum Sultan Haji
Ahmad Shah Al-Musta’in Billah. Begitu juga dalam kesempatan ini, saya mendoakan agar
tuanku Yang di-Pertuan Agong dan juga Seri Paduka Baginda Raja Permaisuri Agong
dianugerahkan kesihatan dan kekuatan yang berterusan untuk menaungi dan memayungi
negara dan rakyat jelata tercinta serta meneruskan pemerintahan dengan adil, telus dan
juga saksama serta mengutamakan kesejahteraan rakyat dan kemakmuran negara.

Dalam kesempatan ini juga, saya ingin merakamkan setinggi-tinggi tahniah
kepada Yang Amat Berhormat Bera selaku— ataupun telah dilantik sebagai Perdana
Menteri yang kesembilan dan didoakan semoga terus berjaya dan cemerlang dalam
menjalankan tugas-tugas yang dipikulkan. Begitu juga terima kasih setinggi-tingginya
kepada Yang Berhormat Pagoh selaku Perdana Menteri yang kelapan yang telah pun
melaksanakan tanggungjawab dengan begitu cemerlang sekali, khususnya dalam
menghadapi suasana yang begitu runcing akibat daripada ancaman pandemik COVID-19
dan rakyat amat menghargai serta berterima kasih kepada Yang Berhormat Pagoh dan
juga usaha ini telah diteruskan oleh Yang Berhormat Bera.
