14 DR.20.12.2021

[Tepuk] Terima kasih saya kepada beliau dan pada Makmal Kesihatan Awam Kebangsaan
Malaysia.

Tidak juga saya lupakan ucapan terima kasih kepada semua pegawai kerajaan,
warga Parlimen Malaysia, khususnya Bahagian Pengurusan Dewan Rakyat, wakil media
masa serta semua pihak yang turut terlibat secara langsung mahupun tidak langsung
dalam pengendalian urusan Majlis Mesyuarat sepanjang tempoh Dewan kali ini.

Kepada Ahli-ahli Yang Berhormat dan warga Parlimen yang beragama Kristian,
saya mengucapkan Selamat Hari Krismas yang akan disambut pada Sabtu, 25 Disember
2021. Juga tidak terlalu awallah untuk saya mengucapkan juga Selamat Tahun Baru 2022
yang bakal menjelang tidak lama lagi kepada semua.

Saya ingin menasihatkan semua Ahli Yang Berhormat untuk sentiasa mematuhi
SOP yang dikeluarkan kerajaan agar kita sama-sama dapat mengekang penularan wabak
COVID-19 yang masih belum ada kesudahan ini.

Oleh sebab ramai yang berpantun sebelum ini dan saya tak dapat berpantun, jadi
saya akan mengambil kesempatan ini, giliran saya untuk berpantun.

[Dewan riuh]

Batu Kawan berwarna-warni,

Jelutong pula tidak habis berdiri,
Setiap hari kita di sini,

Amanah rakyat kita penuhi. [Tepuk]

Port Dickson bangkitkan isu Pandora,
Katanya saya jadi peguam bela,
Suasana politik memang bergelora,
Namun nasib rakyat mestilah kita bela. [Tepuk]

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Tuan Yang di-Pertua, boleh jawab tak ini? Boleh jawab?

Tuan Yang di-Pertua:

Yang Amat Berhormat Bera orangnya tenang,
Rembau pula orangnya tampan,

Tuan Yang di-Pertua kadang-kadang memanglah naik berang,
Namun apa-apa pun di hati tak pernah disimpan. [Tepuk]

Disebabkan Sepang lidah bertikaman,

Shah Alam mencelah menambah riuh,
Janganlah kita berdendam-dendaman,

Ambil yang jernih buanglah yang keruh. [Tepuk]

Sembrong menjawab dengan senyuman,
Gombak berucap perlahan-lahan,
Kita akhiri dengan salam-salaman,
Eratkan persahabatan teguhkan persaudaraan.

Dato’ Haji Salim Sharif [Jempol]: Mantap.

Tuan Yang di-Pertua: Akhir bicara, saya ingin mengucapkan kepada semua,
selamat pulang dan selamat kembali ke destinasi masing-masing. Semoga Ahli-ahli Yang
Berhormat sentiasa sihat walafiat di samping keluarga tersayang.

Ahli-ahli Yang Berhormat, Mesyuarat Dewan pada hari ini ditangguhkan hingga
ke suatu tarikh yang tidak ditetapkan. Assalamualaikum warahmatullahi wabarakatuh,
salam sejahtera semua.

[Dewan ditangguhkan pada jam 11.08 pagi]
