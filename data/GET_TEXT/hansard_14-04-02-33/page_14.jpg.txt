4 DR.20.12.2021

So, di sini saya harap juga, Tuan Yang di-Pertua, selain daripada isu MITRA yang
dibangkitkan oleh Yang Berhormat Ipoh Barat, ini juga satu isu di mana Yang Berhormat
Menteri tidak jalankan tugasnya dengan teratur. Kalau hendak buat kenyataan di dalam
Parlimen, mestilah tepat dan betul. Jangan main-main dalam Parlimen ini. Saya harap
Tuan Yang di-Pertua boleh pastikan beliau hormati Parlimen.

Tuan Yang di-Pertua: Terima kasih Yang Berhormat Bagan dan Yang Berhormat
Ipoh Barat.

Datuk Seri Panglima Wilfred Madius Tangau [Tuaran]: Tuan Yang di-Pertua,
Peraturan Mesyuarat.

Tuan Yang di-Pertua: Oh! Ya, Yang Berhormat Tuaran ya. Wah, banyak
peraturan mesyuarat pagi ini.

Datuk Seri Panglima Wilfred Madius Tangau [Tuaran]: Ya, Peraturan
Mesyuarat 18(1). Tuan Yang di-Pertua, saya telah menghantar satu pemberitahu usul
pada hari Rabu yang lalu tetapi oleh kerana tidak memenuhi syarat secara teknikal 24
jam, usul saya telah ditolak pada hari Khamis. Sebenarnya saya telah menghantar usul
saya itu dengan harapan yang sidang ini akan disambung pada hari ini dan esok.

Tuan Yang di-Pertua: Ya.

Datuk Seri Panglima Wilfred Madius Tangau [Tuaran]: Akan tetapi, setelah
diketahui bahawa persidangan disambung pada hari ini, saya telah resubmit usul itu pada
hari Khamis. Pada pagi ini, saya telah menerima penolakan usul saya itu, Tuan Yang di-
Pertua.

Cuma saya ingin nyatakan di sini, Tuan Yang di-Pertua, usul yang saya telah
hantar itu adalah sangat penting sebab melibatkan ribuan calon SPM yang akan
mengambil pada bulan Mac nanti. Pelbagai pihak telah pun membantah jadual itu kerana
peperiksaan telah dijadualkan pada hari Jumaat, Sabtu dan Ahad. Setelah itu, pihak
Kementerian Pendidikan telah keluarkan jadual yang baharu. Kita sangat berterima kasih
atas jadual itu.

Walau bagaimanapun, pada 19 Februari 2022 iaitu hari Sabtu, masih lagi
diadakan ujian mendengar Bahasa Malaysia dan juga Bahasa Inggeris yang jatuh pada
hari Sabtu. Untuk ini, ribuan calon yang beragama Seventh-day Adventist, dia tetap tidak
akan datang sebab kepercayaan agama dia tidak boleh keluar rumah pada hari Sabtu.

Oleh sebab itu, saya mohon rundingkan. Cumanya, dalam penolakan ini, Tuan
Yang di-Pertua, niat saya ialah supaya jadual itu dibatalkan, bukan usul saya dibatalkan.
Jadi, Tuan Yang di-Pertua tulis di sini sebab— saya minta dirundingkan sahaja.
Dirundingkan supaya jadual yang 19 Februari itu dibatalkan. Itu yang mahu dibatalkan,
bukan usul yang dibatalkan, Tuan Yang di-Pertua. Saya mahu dirundingkan.

Jadi, saya mohonlah supaya perkara ini dapat dirundingkan, Tuan Yang di-Pertua,
sebab ini sangat penting melibatkan kepentingan umum. Ramai yang terlibat, ribuan. Ini
perkara tertentu dan ini melibatkan masa depan calon-calon. Dia sudah tetap gagal sebab
dia memang tidak dapat hadir untuk peperiksaan ini pada hari Sabtu sebab kepatuhan
Tuhan. Tuhan dia cakap mesti jumpa Dia pada hari Sabtu, dia kena pergi sembahyanglah.
Akan tetapi, kenapa pihak kementerian mahu juga— dia sudah ubah, jadual sudah diubah
ya. The rest of it, tidak ada lagi hari Jumaat, terima kasih untuk orang Islam. Hari Sabtu,
untuk orang SDA, tidak ada lagi. Hari Ahad untuk Kristian dan yang lain, terima kasih.
Akan tetapi, kenapa lagi sangkut ini? Sabtu, 19 Februari 2022. Kenapa lagi? Jadi,
tundalah. Kita ada hari Isnin, Selasa, Rabu, Khamis ada. Letak situlah. Kenapa disangkut
sini lagi?

Jadi, itu yang mahu dirunding, Tuan Yang di-Pertua, sebenarnya. Saya mohon,
saya merayu supaya dapat dirundingkan agar perkara ini dapat diselesaikan. Saya harap
baik— sebab yang ini bulan Februari, sekarang ini sudah Disember, Tuan Yang di-Pertua.
Ini melibatkan masa depan ribuan pelajar seluruh negara yang beragama SDA, yang
guarantee punya dia tidak lulus Bahasa Malaysia, dia akan gagal SPM.
