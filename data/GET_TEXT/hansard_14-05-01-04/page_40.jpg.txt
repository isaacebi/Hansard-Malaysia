DR. 3.3.2022 34

daripadanya saya sebut secara mendatar sekejap tadi. Itu adalah di antara pelan,
insya-Allah yang akan dibuat oleh pihak kerajaan di dalam negara kita untuk
memastikan bekalan makanan negara ini, satu, mencukupi dan yang kedua di sudut
harga ini tidak dimainkan oleh pihak yang tidak bertanggungjawab.

Tadi Yang Berhormat sebut dibakarnya anak ayam dan sebagainya. Kita
dengar berita-berita yang seumpama ini dan insya-Allah pihak kerajaan akan
mengambil pendekatan-pendekatan strategik, pendekatan yang tegas untuk kita
selesaikan isu ini. Cuma kita mengambil sedikit masa Yang Berhormat dan saya
mengharapkan Yang Berhormat juga akan memberi kerjasama yang secukupnya
kepada kerajaan untuk kita memacu dan bergerak ke hadapan dalam isu ini. Sekian,
terima kasih.

Timbalan Yang di-Pertua [Dato' Mohd Rashid Hasnon]: Terima kasih,
Yang Berhormat Timbalan Menteri. Pertanyaan jawab lisan seterusnya, saya ingin

menjemput Yang Berhormat Tuan Baru Bian dari Selangau.

6. Tuan Baru Bian [Selangau] minta Menteri Kanan Pendidikan menyatakan
jumlah sekolah yang mempunyai bangunan daif yang ada di Parlimen Selangau.
Daripada jumlah ini, berapa sekolah yang berada di tahap tujuh. Berapa banyak yang
telah diganti/dibaiki sejak Januari 2020.

Timbalan Menteri Pendidikan | [Dato’ Dr. Mah Hang Soon]: Terima kasih,
Tuan Yang di-Pertua. Kementerian Pendidikan Malaysia (KPM) komited dalam
menyediakan infrastruktur pendidikan yang selamat dan kondusif untuk kegunaan
murid dan warga sekolah di seluruh negara termasuk negeri Sarawak.

Berdasarkan rekod KPM, sehingga 28 Februari 2022 terdapat 487 buah
sekolah yang mempunyai bangunan daif di negeri Sarawak. Daripada jumlah
tersebut 44 buah sekolah mempunyai bangunan daif berskala tujuh dan 443 buah
sekolah mempunyai bangunan daif berskala enam.

Untuk makluman Ahli Yang Berhormat, khusus di Parlimen Selangau terdapat
sembilan buah sekolah yang mempunyai bangunan daif di sekolah. Daripada jumlah
tersebut, sebuah sekolah mempunyai bangunan daif berskala tujuh dan lapan buah
sekolah mempunyai bangunan daif berskala enam.

Selain itu, sejak Januari 2020 sebanyak sembilan projek naik taraf dan
membangunkan semula bangunan daif di sekolah telah diluluskan melibatkan kos
berjumlah RM67.42 juta. Daripada jumlah tersebut sebanyak enam projek dalam
pembinaan dan tiga projek di peringkat pra bina. Sekian, terima kasih.

Timbalan Yang di-Pertua [Dato' Mohd Rashid Hasnon]: Soalan tambahan,

sila Yang Berhormat Selangau.
