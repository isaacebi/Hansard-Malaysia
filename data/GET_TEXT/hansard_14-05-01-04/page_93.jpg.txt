DR. 3.3.2022 87

yang terpaksa keluar meninggalkan Sabah demi mencari rezeki di luar disebabkan
potensi Sabah tidak dieksploitasi sepenuhnya.

Tiada usaha yang konkrit selama ini mewujudkan perindustrian ringan dan
berat di Sabah untuk menghasilkan produk akhir untuk eksport. Sabah hanyalah
pembekal bahan mentah dan akhirnya diproses di luar Sabah. Negeri-negeri lain
menerima bahan mentah dari Sabah sudah pasti dapat mewujudkan pekerjaan untuk
rakyat. Rakyat Sabah yang terpaksa berpindah keluar kerana kegagalan kita sendiri
tidak dapat mewujudkan peluang pekerjaan kepada anak-anak tempatan.

Pelabur dari luar pasti tidak berminat untuk datang melabur atau membuat
pelaburan di Sabah jika dua aspek penting tidak dibangunkan iaitu pembangunan
infrastruktur yang berkualiti dan sistem pendidikan yang baik dan berkesan. Kita Ahli-
ahli Parlimen daripada Sabah baik daripada blok pembangkang atau blok kerajaan,
saban tahun berbahas dengan hujah yang sama dan semakin keras yang menuntut
apa yang sepatutnya menjadi hak Sabah.

Bertitik tolak daripada keputusan majoriti besar yang diperoleh dalam
pembentangan pindaan Artikel 1(2) Perlembagaan Persekutuan kepada yang asal
akhir tahun lalu adalah menjadi tanggungjawab Kerajaan Persekutuan untuk
mengembalikan semua tuntutan yang menjadi hak Sabah yang termaktub dalam 20
perkara laporan IGC dan Suruhanjaya Cobbold. Orang Sabah juga mahu berdiri
sama tinggi, duduk sama rendah dengan rakan kongsi yang sama-sama beraspirasi
untuk negara Malaysia yang lebih aman, adil dan saksama.

Akhir sekali, saya menggesa agar kerajaan yang ada sekarang berlaku adil
kepada seluruh rakyat Malaysia. Kawasan-kawasan Parlimen yang diwakili oleh Ahli
Parlimen Pembangkang yang tidak menandatangani MoU harus juga diberikan
peruntukan walaupun tidak melalui Ahli Parlimen. Dengan itu, saya menjunjung kasih
kepada titah Tuanku Yang di-Pertuan Agong. Sekian, terima kasih.

Tuan Yang di-Pertua: Terima kasih Yang Berhormat. Dipersilakan sekarang

Yang Berhormat Kulai, 13 minit.

3.33 ptg.

Puan Teo Nie Ching [Kulai]: Terima kasih Tuan Yang di-Pertua. Isu pertama
yang saya ingin bangkitkan dalam perbahasan saya pada hari ini adalah tentang isu
kerakyatan. Mahkamah Persekutuan telah pada 19 November tahun yang lalu
memberikan kerakyatan Malaysia kepada seorang remaja lelaki yang dilahirkan di
Kuala Lumpur pada tahun 2004.

Selepas itu, remaja ini diambil sebagai —Beliau dilahir oleh wanita yang tidak

dikenali dan kemudian telah diambil sebagai anak angkat oleh pasangan warga
