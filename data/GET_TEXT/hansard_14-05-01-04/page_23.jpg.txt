DR. 3.3.2022 17

tunggakan bagi pembahagian pusaka sehingga 31 Disember tahun 2021 adalah
sebanyak 72,348 kes dan tunggakan mengikut negeri adalah seperti berikut.

Untuk Perlis 616 kes, Kedah 13,423 kes, Pulau Pinang 2,965 kes, Perak
6,868 kes, Selangor 10,358 kes, Wilayah Persekutuan Putrajaya, Kuala Lumpur dan
Labuan 2,050 kes, Negeri Sembilan 4,300 kes, Melaka 4,326 kes, Johor 9,062 kes,
Pahang 6,242 kes, Terengganu 4,724 kes, Kelantan 7,414 kes, jumlahnya 72,348
kes.

Tuan Yang di-Pertua, suka saya menarik perhatian Dewan yang mulia ini
bahawa tunggakan ini sebahagiannya berlaku disebabkan oleh negara kita dilanda
dengan pandemik COVID-19 yang melibatkan Perintah Kawalan Pergerakan (PKP).
Jika tidak, tunggakan ini tidaklah sebanyak ini.

Tuan Yang di-Pertua, langkah segera telah dirangka dan diambil oleh
kementerian bagi menyelesaikan masalah-masalah tunggakan yang ada _ ini
antaranya pertama menggerakkan pasukan petugas khas ataupun task force di
bawah waran perjawatan Jabatan Ketua Pengarah Tanah dan Galian (JKPTG) bagi
membantu perbicaraan kes pusaka dengan kerjasama kerajaan-kerajaan negeri.

Dalam hal ini yang keduanya satu tindakan mengadakan klinik penyelesaian
tunggakan kes pusaka telah pun dimulakan. Pada 14 Februari 2022 yang lalu sebuah
majlis pelancaran telah dibuat di negeri Kedah untuk kes negeri Kedah kerana agak
tinggi jumlahnya yang telah disempurnakan oleh Yang Amat Berhormat Menteri
Besar Negeri Kedah itu sendiri.

Ketiga, langkah diambil oleh kementerian adalah kita mengemukakan
permohonan khusus kepada JPA dan juga Kementerian Kewangan bagi memohon
lantikan kakitangan tambahan atas dasar kontrak perkhidmatan ataupun contract of
service dan dalam hal ini mesyuarat terkini akan diadakan pada 7 Mac ini bersama
JPA dan juga MOF. Itulah antara tindakan yang telah diambil dan sedang diambil
oleh pihak kementerian ini. Terima kasih.

Tuan Sabri bin Azit [Jerai]: Terima kasih Yang Berhormat Menteri atas
penjelasan yang telah diberikan secara panjang lebar. Jika dilihat dalam konteks
Malaysia, terdapat pelbagai agensi yang boleh menguruskan harta pusaka dan
sering kali menimbulkan kekeliruan dalam kalangan rakyat apabila dibahagi-
bahagikan mengikut jenis harta dan nilaian tertentu seperti Jabatan Ketua Pengarah
Tanah dan Galian Persekutuan (JKPTG), mahkamah sivil dan syariah serta Amanah
Raya Berhad (ARB).

Soalan saya; apakah dasar kerajaan dalam isu pengurusan harta pusaka
demi memberikan kemudahan kepada rakyat agar tidak menimbulkan kekeliruan,
lebih fokus di samping mengatasi masalah harta beku yang tidak dituntut dan

penggunaan sumber yang lebih optimum berbanding agensi yang pelbagai? Sekian.
