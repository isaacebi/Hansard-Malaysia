DR. 3.3.2022 100

Akta Antilompat Parti dibentangkan semasa sesi Parlimen kali ini tetapi pindaan
kepada Perlembagaan juga dibuat.

Ini kerana kalau kita cuma membentangkan Akta Anti Lompat Parti, saya
risau Ahli-ahli Parlimen yang melompat parti mungkin akan mencabar undang-
undang itu dan mengatakan undang-undang itu adalah tidak selari dengan
Perlembagaan Persekutuan. Tuan Yang di-Pertua, saya mohon menjunjung kasih
dan menyokong perbahasan ini. Terima kasih, Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih,
Yang Berhormat Jelutong. Berikutnya dipersilakan ...

Tuan Karupaiya a/l Mutusami [Padang Serai]: Tuan Yang di-Pertua, terima
kasih banyak kepada Yang Berhormat Menteri Perpaduan yang seorang duduk di
situ. Tidak kosong.

Dato’ Ramli bin Dato’ Mohd Nor [Cameron Highlands]: Dipersilakan Yang

Berhormat Sungai Buloh.

6.16 ptg.

Tuan Sivarasa Rasiah [Sungai Buloh]: Terima kasih, Tuan Yang di-Pertua
membenarkan saya ruang untuk mengambil bahagian dalam perbahasan atas Usul
Menjunjung Kasih Titah Diraja. Saya ingin mula perbahasan saya dengan tumpu
kepada pengurusan sistem keadilan, khususnya berkenaan dengan jenayah ataupun
dengan izin, the administration of the criminal justice system.

Saya akan bangkitkan dua kes. Satu kes berkenaan dengan jenayah
pembunuhan dan yang kedua adalah berkaitan dengan jenayah rasuah. Kes yang
pertama itu adalah berkaitan dengan pembunuhan Altantuya. Kita tahu ini dalam
ruang awam perbicaraan sudah habis. Dua orang anggota polis Inspektor Azilah dan
Koperal Sirul telah didapati bersalah dan dihukum dengan hukuman mati. Inspektor
Azilah sekarang ada di penjara dalam negara dan Koperal Sirul sekarang ada di
Australia.

Akan tetapi, seluruh dunia tahu ada satu masalah dengan keputusan itu.
Memang mereka adalah orang yang membunuh Altantuya, meletakkan C4 atas
badan, meletupkan badan dan sebagainya. Akan tetapi, semua tahu mereka tidak
ada motif untuk jenayah itu.

Jadi, inilah kelemahan besar atas kes ini. Perkembangan baharu yang
berlaku pada akhir 2019 adalah ini. Inspektor Azilah memfailkan satu permohonan di
Mahkamah Persekutuan dan menulis serta mendedahkan kepada ruang awam. Ini
diberikan kepada media semua. Semua boleh lihat dalam internet dan baca surat

akuan itu menerangkan apa yang sebenarnya berlaku.
