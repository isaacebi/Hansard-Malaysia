DR. 3.3.2022 43

9. Datuk Seri Panglima Abdul Azeez bin Abdul Rahim [Baling] minta Menteri
Pengajian Tinggi menyatakan apakah inisiatif dan bantuan kementerian untuk
membantu mahasiswa dan mahasiswi golongan B40 yang terkesan dengan musibah
banjir baru-baru ini.

Menteri Pengajian Tinggi [Datuk Seri Dr. Noraini binti Ahmad]: Terima
kasih saya ucapkan kepada Yang Berhormat Datuk Seri Baling atas soalan yang
telah diberikan. Tuan Yang di-Pertua, banjir yang berlaku baru-baru ini sudah
semestinya memberi kesan kepada negara. Dalam hal ini, Kementerian Pengajian
Tinggi dan institusi pengajian tinggi sangat prihatin terutamanya terhadap
mahasiswa, warga IPT dan komuniti yang terkesan dengan banjir pada tahun lepas
dan juga yang terkini di Terengganu dan di Kelantan.

Dalam hubungan ini, KPT telah mengambil beberapa tindakan awal bagi
memantau dan menyelaras penyaluran bantuan kepada warga IPT yang terlibat.
Antara usaha yang telah diambil adalah untuk mengaktifkan bilik gerakan KPT.
Malah, kita juga menyeru dan memastikan pihak universiti awam turut mengaktifkan
bilik gerakan dan talian hotline di universiti masing-masing.

Warga IPT yang terlibat sebagai mangsa banjir adalah untuk makluman
Dewan, berjumlah 8,570 orang mangsa banjir yang terdiri daripada 7,264 pelajar dan
1,306 kakitangan KPT. Secara umumnya, operasi bantuan banjir KPT melibatkan
tujuh buah negeri iaitu Selangor, Negeri Sembilan, Melaka, Kelantan, Pahang, Johor
dan Sabah dengan kira-kira 76 buah daerah disantuni termasuk dua daerah angkat
yang telah ditetapkan oleh pihak kerajaan kepada IPT iaitu di Kuala Langat di
Selangor dan Temerloh di Pahang.

KPT bersama Majlis Sukarelawan Universiti Malaysia (MASKUM) telah
menggerakkan seramai 23,745 sukarelawan yang terdiri daripada pelajar dan warga
universiti awam di seluruh negara untuk menghulurkan bantuan pasca_ banjir.
Pelbagai bentuk bantuan bagi menyokong keperluan mangsa banjir telah
disumbangkan oleh pihak KPT.

Sehingga 7 Februari 2022, antara bantuan yang telah diberikan adalah
termasuklah 52,406 kotak sumbangan dengan nilai RM4.14 juta yang merangkumi
makanan dan keperluan asas, bantuan komputer riba kepada para pelajar yang
mengalami kerosakan dan kehilangan komputer riba akibat musibah banjir.
Sumbangan berbentuk kewangan berjumlah RM385,903 kepada mahasiswa dan
warga KPT juga telah disediakan dan diagihkan kepada mangsa banjir.

Untuk makluman Dewan juga, jumlah ini tidak termasuk bantuan-bantuan
yang diberikan secara terus oleh IPT dan juga politeknik kepada mangsa banjir.
Penangguhan bayaran balik pinjaman PTPTN sebanyak tiga bulan bermula 28

Disember kepada peminjam yang terjejas dan terkesan disebabkan bencana banjjr,
