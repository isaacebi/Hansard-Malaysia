DR. 3.3.2022 12

billion sedang dilaksanakan. Daripada jumlah tersebut, kira-kira sebanyak 5,437
projek merupakan projek sambungan. Unit Penyelarasan Pelaksanaan di bawah
Jabatan Perdana Menteri ataupun ICU bertanggungjawab untuk memantau
pelaksanaan semua projek pembangunan Kerajaan Persekutuan. Dalam sistem
pemantauan projek ICU, terdapat dua kategori projek yang didefinisikan sebagai
projek bermasalah iaitu:

(i) projek lewat jadual— apabila kemajuan  sebenar
menunjukkan kelewatan sehingga 20 peratus daripada
peratus kemajuan jadual; dan

(ii) projek sakit- apabila kemajuan kerja fizikal mengalami
kelewatan lebih 20 peratus daripada yang dijadualkan.

Tuan Yang di-Pertua, sehingga tahun 2021 daripada jumlah 6,755 projek
pembangunan yang dipantau oleh ICU, terdapat sebanyak 160 yang dikategorikan
sebagai projek sakit. Sebanyak 92 daripada projek tersebut sedang diambil tindakan
oleh ICU. Sebanyak 41 projek berjaya dipulihkan dan mengikut jadual pelaksanaan
projek yang dirancang manakala sebanyak 51 projek lagi dalam tindakan pihak ICU.

Tuan Yang di-Pertua, di kawasan Bukit Gantang, terdapat satu projek di
Changkat Jering yang sebahagiannya mungkin boleh dianggap sebagai projek
“gajah putih”. Mengikut pihak Majlis Perbandaran Taiping, pada awalnya projek
Laman Changkat Jering mendapat peruntukan Kementerian Perumahan dan
Kerajaan Tempatan sebanyak RM2.8 juta. Selepas itu, pada tahun 2012 saya
difahamkan ICU menyediakan tambahan peruntukan sebanyak RM3 juta. Projek ini
siap sepenuhnya pada tahun 2014. Adalah difahamkan projek ini mempunyai empat
komponen iaitu:

(i) sebanyak 20 buah gerai basah;

(ii) 150 buah gerai kering;

(iii) 30 buah gerai makanan; dan

(iv) 12 buah kios.

Pada masa ini, sebanyak 20 buah gerai basah dan sebanyak 150 buah gerai
kering masih lagi kosong. Saya difahamkan bahawa pihak Majlis Perbandaran
Taiping sedang berbincang dengan Lembaga Kemajuan Ikan Malaysia untuk
mencari penyelesaian.

Tuan Yang di-Pertua, pelaksanaan projek pembangunan penting untuk
menjana aktiviti ekonomi negara. Pelaksanaan projek pembangunan perlu dipantau
rapi oleh kerajaan. Ini juga ditekankan oleh Seri Paduka Baginda Yang di-Pertuan
Agong dalam Titah Diraja sempena perasmian Parlimen pada 28 Februari lalu. Bagi
memastikan projek pembangunan dilaksanakan dengan lancar, saya bersama

dengan Ketua Setiausaha Negara mempengerusikan Jawatankuasa Pemudah Cara
