DR. 3.3.2022 96

Tuan Yang di-Pertua, Saya membangkitkan perkara ini kerana saya juga
ingin menyatakan baru-baru ini juga, sebelum itu pengarah tertinggi MACC, Ketua
Pengarah telah mengeluarkan kenyataan bahawa beberapa individu akan dituduh di
mahkamah berkenaan dengan penyelewengan dana MITRA.

Kenyataan-kenyataan ini telah dikeluarkan pada tahun lalu di mana umum
telah dimaklumkan bahawa kertas penyiasatan telah dihantar ke Jabatan Peguam
Negara dan Tan Sri Dato’ Sri Haji Azam bin Baki telah mengeluarkan kenyataan
tersebut dan ia dilaporkan di dalam beberapa buah laman laporan portal berita.

Baru-baru ini kita lihat cuma hanya seorang sahaja telah dihadapkan dengan
pertuduhan dan pertuduhan itu dibuat ke atas seorang ahli perniagaan yang
dinamakan B. Reghu di mana beliau telah dituduh di mahkamah di atas 23
pertuduhan melibatkan tuntutan palsu berkenaan dengan dana MITRA.

Jadi persoalan saya, adalah apakah benar atau tidak benar berkenaan
dengan perkara atau berita yang menyatakan Tan Sri Dato’ Sri SA. Vigneswaran,
Presiden MIC ini telah menerima dana MITRA sebanyak RM9 juta? Saya mohon
penjelasan sama ada Tan Sri Dato’ Sri SA. Vigneswaran telah dipanggil untuk
dirakam percakapan. Kita lihat juga pendedahan yang dibuat baru-baru ini
melibatkan seorang bekas eksekutif Astro di mana berkaitan dengan dana 1MDB
selepas berita ini dilaporkan berkenaan dengan perbicaraan yang berlangsung di
Amerika Syarikat. MACC dengan begitu pantas telah mengarahkan bekas pegawai
eksekutif Astro yang dikatakan mengadakan perhubungan sulit untuk tampil
berjumpa dengan pihak MACC, SPRM untuk dirakamkan percakapan.

Hari ini saya difahamkan Timbalan Ketua Menteri II Pulau Pinang Prof. Dr. P.
Ramasamy telah dipanggil untuk pergi ke Bukit Aman untuk menghadapi
penyiasatan yang dijalankan oleh pihak polis berkenaan dengan satu berita yang
telah keluar ataupun yang telah dinyatakan. Kenyataan yang telah dikeluarkan oleh
Timbalan Ketua Menteri Il Prof. Dr. P. Ramasamy yang hanya _ sekadar
mempertahankan seorang ibu tunggal Loh Siew Hong, di mana beliau telah
kehilangan tiga orang anak beliau, di mana selepas beliau memperoleh perintah
mahkamah untuk mendapat penjagaan ke atas kanak-kanak itu, beliau mendapati
bahawa kanak-kanak tersebut telah pun bertukar agama dan memeluk agama Islam.

Saya ingin menyatakan di sini kenapakah berlakunya double standard?
Apabila Prof. Dr. P. Ramasamy mengeluarkan kenyataan mempertahankan ibu
tunggal itu dan menuntut supaya kanak-kanak itu dikembalikan kepada Loh Siew
Hong, ada pihak yang membuat laporan polis dan Prof. Dr. P. Ramasamy telah
dipanggil ke Bukit Aman untuk dirakamkan percakapan walaupun beliau hanya
sekadar mempertahankan hak seorang ibu tunggal yang telah kehilangan hak

penjagaan tiga orang anak.
