DR. 3.3.2022 80

Saya pergi kepada perkara seterusnya Tuan Yang di-Pertua Akta A1642
berkuat kuasa pada 11 Februari. Saya mengucapkan terima kasih Kerajaan
Persekutuan semua rakan Parlimen yang telah memberi sokongan kepada pindaan
Perlembagaan 2021. Pindaan ini adalah merupakan satu pindaan yang akan kami
ingati selama-lamanya. Kepada Yang Amat Berhormat Perdana Menteri yang kini
sedang berdepan dengan krisis politik, saya akan ingati jasa beliau yang
membenarkan pindaan Perlembagaan ini dibaca dan juga diluluskan bersama
dengan rakan-rakan di dalam Dewan ini.

Saya pernah membangkitkan isu yang sama pada persidangan Julai 2020
mengenai pandangan Sarawak berhubung tuntutan kerusi satu pertiga yang
diperoleh bagi Sabah dan Sarawak bagi mengimbangi keputusan dan juga
Demokrasi Berparlimen. Kita juga perlu mengambil kira pertambahan kerusi dari
sudut potensi dan keluasan geografi Sabah dan Sarawak. Ini tercatat di dalam
dokumen Suruhanjaya Cobbold. Saya yakin pandangan ini agak kurang senang
diterima tetapi kita perlu berbincang dan juga mewujudkan mana-mana jawatan khas
ataupun jawatankuasa bagi membincangkan perkara tersebut.

Saya juga ingin menyampaikan hasrat Kerajaan Sarawak berkenaan tentang
Financial Provisions dengan izin yang tercatat di dalam IGC, Perkara 24(1) terdapat
ayat dengan izin,

“...In addition the Borneo States should each be represented on a Malaysian
Board of Income Tax...”, yang membawa maksud wakil Sabah dan Sarawak perlu
berada dalam Ahli Lembaga LHDN bagi menggambarkan berapakah pendapatan
yang diperoleh oleh kerajaan. Ini akan dapat membantu Sabah dan Sarawak
mengetahui perincian hasil yang diperoleh dan ini memudahkan usaha Kerajaan
Negeri Sarawak yang ketika ini menuntut formula pemberian geran khas di bawah
Perlembagaan 112D.

Seterusnya saya juga ingin melihat Perlembagaan 2021 juga adalah
merupakan titik jelas penurunan kuasa ataupun devolution of power ataupun
autonomi Kerajaan Persekutuan diturunkan kepada Kerajaan Negeri Sarawak dapat
dipraktikkan melalui pindaan berkaitan penentuan senarai etnik yang sebelum ini
dimansuhkan dalam Perlembagaan. Maka hasil yang diperoleh oleh rakyat Sarawak
pada ketika ini adalah banyak etnik yang sebelum ini tidak tersenarai telah pun
disenaraikan di dalam pindaan Perlembagaan Sarawak pada 15 Februari 2022.

Tuan Yang di-Pertua, kini masuk Penggal Kelima Persidangan Parlimen.
Buat kali kelima juga, isu sekolah daif sangat dekat dalam inti perbahasan saya.
Beberapa perkara ingin saya ungkitkan adalah saya ingin bertanya kepada pihak

kementerian dan kerajaan, adakah berlaku peningkatan kos bahan binaan bagi
