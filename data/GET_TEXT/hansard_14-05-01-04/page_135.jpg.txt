DR. 3.3.2022 129

Mengapakah pihak berkuasa tidak menyoal beliau sekarang, apabila
berlakunya lebih banyak pendedahan? Sebaliknya, kita lihat beliau berkempen
dalam pilihan raya Johor seolah-olahnya beliau tidak bersalah. Diharap Menteri
Undang-undang boleh menjawab. Di Parlimen, perkara ini di perkecilkan dengan
merujuk isu ke Kamar Khas dan bukannya dibentangkan secara terbuka di Dewan
Rakyat walaupun ia melibatkan dana awam dan merupakan soal kepentingan awam.

Kes Azam Baki juga menuju ke jalan buntu dengan perkara itu seperti ‘disapu
di bawah tikar’. Persoalannya masih tidak terjawab iaitu mengapa seorang penjawat
awam membenarkan adiknya menggunakan akaunnya untuk menjual beli syer
walaupun Securities Commission yang ada prosedur yang tidak membenarkan
perkara ini berlaku. Ada banyak persoalan yang belum kita dapat jawapannya.
Bukankah ia masih satu konflik kepentingan? Saya berharap Menteri Undang-
undang boleh menjawab.

Dalam tempoh dua bulan pertama tahun 2022 ini, kita telah menyaksikan 10
insiden kematian dalam tahanan dan masih tiada keadilan bagi mangsa-mangsa
yang terlibat. Bilakah reformasi penjara akan berlaku? Perlu juga ada desakan
sebenar menyahut IPCMC dan bukannya rang undang-undang yang telah
dibentangkan oleh kerajaan semasa ini. Saya harap Menteri Dalam Negeri dan
Menteri Undang-undang boleh mengkaji semula IPCC ini dan reject IPCC dan
mengadakan IPCMC instead.

SOP yang tidak sensitif mengenai COVID-19 telah mengakibatkan
pengusaha kecil menderita. Salah satu contohnya ialah Merdekarya di Petaling Jaya
di mana persembahan muzik secara langsung kini tidak dibenarkan tanpa memberi
amaran yang sewajarnya. Pemilik premis tersebut telah mematuhi SOP yang
ditetapkan oleh MKN dan Kementerian Kesihatan tetapi masih diberitahu oleh pihak
berkuasa bahawa dia tidak dibenarkan beroperasi.

Saya ada soalan, tidakkah MKN dan Kementerian Kesihatan boleh berfikir
secara logik dan mencari cara alternatif untuk menyokong pengusaha kecil, artis,
penghibur dan ramai lagi daripada sektor hiburan yang telah menanggung beban
ekonomi akibat wabak ini? Pindaan Akta 342 mesti dikaji semula dan tidak diluluskan
di Parlimen secara tergesa-gesa.

Tuan Yang di-Pertua, perumahan awam dan kos rendah diselenggarakan
dengan teruk tanpa jalan penyelesaian yang jelas. Pesuruhjaya Bangunan (COB)
dan KPKT, kedua-duanya gagal menyelesaikan isu perumahan dan sebaliknya
menjadikan kebanyakan kawasan perumahan ini menjadi kawasan setinggan
(ghetto). Saya telah membangkitkan isu ini berulang kali di Parlimen tetapi langsung

tidak diberi tumpuan oleh Menteri atau Timbalannya.
