DR. 3.3.2022 84

hendaklah bertindak secara segera mengetepikan penghakiman yang diperoleh di
Mahkamah Arbitrasi Paris, Perancis dan bukan hanya mengeluarkan kenyataan
bahawa kita tidak mengiktiraf tuntutan tersebut tanpa menghantar bantahan rasmi
ke sana.

Saya mohon penjelasan sama ada sementara menunggu keputusan
bantahan daripada pihak Malaysia, adakah kita perlu membayar tuntutan tersebut?
Adakah kita terikat dengan New York Convention yang membabitkan foreign arbitral
award? Saya juga mohon penjelasan, adakah benar kenyataan yang dikeluarkan
oleh bekas Peguam Negara, Tan Sri Tommy Thomas di dalam bukunya bahawa kita
telah bersetuju untuk meneruskan pembayaran tahunan berjumlah RM5,300 kepada
Kesultanan Sulu seperti yang dibuat sebelum 2013 namun wakil Sulu tidak bersetuju
dan menuntut berbilion ringgit.

Tuan Yang di-Pertua, Yang di-Pertuan Agong juga ada menyentuh isu
ketidakseimbangan pembangunan di negara ini. Wilayah-wilayah di Malaysia Timur,
terutamanya Sabah telah jauh tertinggal dalam pelbagai aspek. Bila Tuanku
menyebut projek-projek ECRL, Central Spine Road yang sedang rancak
dilaksanakan, projek Pan Borneo Jajaran Sabah hanya pada tahap 20 peratus
kemajuan pelaksanaannya.

Jalan-jalan utama satu lorong sedia ada di Sabah yang menghubungkan
bandar-bandar utama dari Kota Kinabalu ke Sandakan, Lahad Datu, Tawau,
Nabawan, Keningau telah tidak diselenggara dengan bagus. Walaupun kebanyakan
jalan ini adalah jalan negeri, adalah juga menjadi tanggungjawab Kerajaan
Persekutuan mengambil kira permasalahan pengguna jalan raya di Sabah jika
kerajaan negeri tidak mampu melaksanakan pembaikan yang seharusnya
dilaksanakan.

Sabah juga sebahagian daripada Persekutuan Malaysia. Hasil-mahsul
ekonomi yang dikorek dari negeri Sabah juga dihantar kepada kantung
perbendaharaan di Persekutuan. Kembalikanlah apa yang sepatutnya menjadi hak
Sabah agar rakyat Sabah juga boleh menikmati erti pembangunan sebenar setelah
kita. membentuk Persekutuan Malaysia selama 58 tahun. Keperluan-keperluan
infrastruktur asas seperti air, elektrik, jalan raya dan perhubungan yang baik masih
jadi angan-angan kepada kebanyakan rakyat negeri Sabah. Banyak lagi
penempatan yang tiada penyaluran air bersih, kampung yang tidak dapat bekalan
elektrik dan kampung-kampung yang belum diberi kemudahan akses jalan gravel
mahupun yang bertar.

Menteri-menteri berkenaan silalah hantar pegawai-pegawai kementerian
untuk membuat kajian keperluan infrastruktur di bawah. Lawatlah kampung-

kampung seperti Kampung Sungai Pukul, Kampung Pisak Pisak, Kampung Sungai
