DR. 3.3.2022 98

Akan tetapi alangkah terkejutnya saya apabila saya melihat laporan berita
ada dijemput Yang Berhormat Pekan pada hari Thaipusam, di mana rata-rata beliau
tidak mematuhi semua SOP. Beliau telah pergi ke perkarangan kuil di Batu Caves,
telah dijemput oleh Yang Berhormat Tapah dan telah diberi penghormatan.
Persoalan, saya adalah apakah SOP ini hanya terpakai kepada rakyat Malaysia
beragam Hindu dan bukan kepada Yang Berhormat Pekan?

Saya juga ingin bertanya kepada Yang Berhormat Tapah, kenapakah tidak
penghormatan itu diberikan kepada Yang Amat Berhormat Perdana Menteri?
Bukankah Yang Amat Berhormat Perdana Menteri, Yang Berhormat Bera yang
sepatutnya dijemput ke perkarangan kuil di Batu Caves? Kenapa Berhormat Tapah
menjemput seorang perompak, penyamun, pencuri semasa hari perayaan
Thaipusam? Ini adalah persoalan saya. Saya menuntut penjelasan.

Saya juga ingin tanya perkara-perkara melibatkan tentang perarakan yang
dibuat, demonstrasi Tangkap Azam Baki.

1610

Saya begitu teruja dengan kesiapsiagaan pihak polis dalam menyekat jalan
raya di kota raya pada hari tersebut. Saya tidak menyalahkan Polis Diraja Malaysia.
Saya ingin merakamkan di sini, mereka hanya sekadar menjalankan tugas. Saya
juga mendapat berita bahawa laluan-laluan LRT juga telah pun disekat, di mana
kereta api-kereta api di atas landasan LRT tidak berfungsi pada hari itu dan tidak
berjalan ke lokasi-lokasi ataupun ke destinasi.

Begitu baik kesiapsiagaan langkah-langkah yang diambil untuk melarang
pihak-pihak yang ingin menunjuk perasaan pada hari tersebut. Kalaulah tahap
kesiapsiagaan itu digunakan untuk bersiap siaga semasa banjir, bayangkan berapa
nyawa yang boleh diselamatkan. Untuk rekod Tuan Yang di-Pertua, 55 orang hingga
59 orang telah pun kehilangan nyawa. Ini adalah apa yang telah dilaporkan semasa
kita mengadakan sesi sidang khas untuk membincangkan isu banjir.

Persoalan saya adalah, kenapakah pihak atasan, pegawai-pegawai yang
bertugas hanya menumpukan perhatian berkenaan kesiapsiagaan untuk melarang
demonstrasi, menghalang pihak-pihak yang hanya ingin menuntut keadilan?
Sepatutnya kesiapsiagaan itu sekarang digunakan di Kelantan dan di Terengganu
kerana rakyat di kedua-dua negeri ini sedang merana akibat banjir yang keadaannya
semakin teruk.

Saya di sini ingin menuntut penjelasan, kenapakah tindakan diambil terhadap
pihak-pihak yang menjalankan demonstrasi aman berkenaan dan menuntut tentang
penyiasatan terhadap Tan Sri Azam Baki? Ini adalah persoalan saya. Tuan Yang di-

Pertua, saya mohon diberi satu, dua minit sahaja atas dua lagi perkara.
