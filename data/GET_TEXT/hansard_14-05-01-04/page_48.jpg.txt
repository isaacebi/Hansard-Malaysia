DR. 3.3.2022 42

dikatakan merujuk kepada satu kajian, satu research yang dibuat oleh pakar WWF
mengenai populasi harimau yang selari dengan kenyataan ini yang mengatakan
bahawa salah satu, bukan keseluruhannya, salah satu pembalakan yang dibuat
secara tersusun di kawasan hutan pengeluaran boleh menyebabkan pertumbuhan
populasi harimau belang ini kerana apabila pokok-pokok ditebang secara tersusun,
ia akan menyebabkan kawasan itu ditumbuhi oleh anak-anak pokok yang membawa
kepada wujudnya binatang mangsa seperti kancil, seperti babi hutan dan sebagainya
yang menjadi binatang yang dimakan oleh harimau.

Jadi, atas dasar itu sahaja pandangan yang dibuat oleh Pengarah
Perhutanan Negeri Kelantan. Bagi pihak PERHILITAN, sebahagiannya kita terima.
Teori ini kita terima sebahagiannya sebagai salah satu daripada faktor yang boleh
menambah populasi dan juga mengelak kepupusan harimau ini. Ini sebab sekarang
ini harimau tidak mempunyai makanan yang cukup. Jadi dengan ada pembalakan
yang seumpama ini, ia salah satu punca boleh membanyakkan prey species ataupun
makanan untuk harimau ini. Terima kasih.

Dato’ Haji Salim Sharif [Jempol]: Terima kasih, di blok sini. Selain daripada
harimau, hidupan liar seperti babi sering mengganggu ketenteraman rakyat di luar
bandar seperti berlaku di Palong 7, Jempol di mana terdapat penduduk telah
meninggal dunia sekitar dua tahun lepas akibat disondol babi hutan. Jadi dalam
keadaan ia merosakkan kawasan tersebut dan masuk dalam perumahan
perkampungan, saya hendak bertanya soalan, adakah kementerian bercadang untuk
memberi pengecualian atau kebenaran khas kepada petani, pekebun untuk
menembak, menjerat dan membunuh babi hutan yang mengganggu kacau kawasan
penempatan? Terima kasih.

Datuk Seri Takiyuddin bin Hassan: Terima kasih Yang Berhormat Jempol.
Soalannya realistik yang berlaku dalam masyarakat kita iaitu ancaman babi hutan ini
yang mengancam tanam-tanaman dan kebun-kebun. Saya, kerajaan amat sedar
perkara ini. Sebagaimana Yang Berhormat Jempol maklum bahawa binatang yang
menjadi pengancam kepada tanaman dan kebun-kebun ini boleh diambil tindakan
yang sewajarnya termasuk ditembak ataupun dijerat dan sebagainya.

Akan tetapi saya hendak sebut dalam konteks harimau ini, ada satu teori
mengatakan bahawa banyaknya ataupun ramainya babi hutan berkeliaran ini
disebabkan oleh populasi harimau semakin berkurangan. Ini kerana apabila harimau
kurang, babi hutan yang sepatutnya menjadi makanan kepada harimau itu semakin
banyak. Itu evolusi yang berlaku. Di bawah Akta 716, ia membenarkan - Saya hendak
maklum kepada Yang Berhormat Jempol ya, dibenarkan oleh undang-undang untuk
melupuskan babi hutan yang menjadi ancaman dan gangguan kepada tanaman dan

juga masyarakat. Terima kasih.
