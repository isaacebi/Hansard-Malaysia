DR. 3.3.2022 85

Melayu, Kampung Sungai Haji Kuning di Pulau Sebatik yang tidak dapat bekalan air
bersih. Lawatlah Kampung Serudong Laut yang tidak ada dibina sekolah walaupun
hanya sekolah rendah dan anak-anak tempatan di kawasan ini tidak pernah dapat
akses pendidikan yang sepatutnya disediakan oleh kerajaan.

Kita merasa terkilan bila menyaksikan Kerajaan Indonesia yang sangat
prihatin dengan pendidikan warganya dan sanggup menghantar guru-guru mereka
dan menyewa bangunan sekolah untuk mengajar anak-anak pekerja import dari
Indonesia yang bekerja di syarikat-syarikat perladangan di sekitar kawasan Parlimen
Kalabakan.

Tuan Yang di-Pertua, pendidikan yang baik dan berkualiti adalah faktor paling
utama dalam kemenjadian sebuah peradaban manusia. Kita akui pada awal
kemerdekaan Sabah dari Kolonial British, memang kita kekurangan bakat terlatih
dan pemimpin yang berpendidikan dan ia berlarutan sehingga tahun 70-an. Kampus
Yayasan Sabah - Institut Teknologi MARA (Ys-ITM) hanya wujud pada tahun 1973
di Kota Kinabalu dan hanya menawarkan kursus-kursus peringkat diploma dan
Sabah hanya memperoleh universiti awam pertama iaitu Universiti Malaysia Sabah
pada tahun 1996.

Jika dibandingkan dengan kemudahan pendidikan asas dan lanjutan yang
diperoleh oleh rakyat di Semenanjung, memang kita di Sabah agak ketinggalan
beberapa puluh tahun jika dibandingkan dengan negeri sekecil Perlis dengan jumlah
penduduk hanya 2,500 jiwa dan Sabah yang mempunyai 3.9 juta orang penduduk.
Bilangan universiti awam, MRSM dan sekolah berasrama penuh adalah sama. Kita
sangat terkesan bila saja anak-anak Sabah terpaksa dihantar sehingga ke negeri
Perlis, Kelantan, Pahang untuk melanjutkan pelajaran walaupun ia hanya di
peringkat diploma sahaja. Kos perjalanan berulang-alik dari kampung halaman ke
kampus-kampus ini bukanlah murah dan terpaksa ditanggung oleh ibu bapa anak-
anak tersebut.

Kita ada kampus UiTM di Tawau yang sudah wujud lebih 10 tahun tetapi
dihadkan untuk pembelajaran peringkat pra diploma sahaja. Apakah kekangan yang
dihadapi sehingga kampus yang besar ini tidak dinaiktarafkan untuk tawaran
pembelajaran peringkat diploma dan juga ijazah? Dengan adanya penawaran
lanjutan pembelajaran tinggi di lokaliti, sudah tentu ibu bapa yang berada di
Kalabakan, Tawau, Kunak, Semporna dan Lahad Datu akan merasa tidak terbeban
dengan kos-kos perjalanan anak-anak mereka.

Tuan Yang di-Pertua, poin terakhir yang saya ingin ungkapkan dalam
perbahasan Titah Diraja ini adalah pernyataan Tuanku mengenai peluang yang
sepatutnya kita rai dan manfaatkan dengan perpindahan ibu kota Republik Indonesia

ke Penajam Paser di Kalimantan. Sudah pasti Tuanku mendapat nasihat yang
