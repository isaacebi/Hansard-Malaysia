DR. 3.3.2022 68

Pada saat ini bukanlah saat yang terbaik untuk kita lakukan pilihan raya.
Apatah lagi dengan SOP yang mencengkam dan hanya memenangkan satu pihak,
itu yang kita hendak elak. Akan tetapi, yang saya hendak tegaskan sekiranya kita
boleh kaji MoU ini dan laksanakan di negeri-negeri, apalah salahnya sekiranya ia
dilaksanakan di negeri-negeri seperti di Sabah contohnya, di Kedah dan negeri-
negeri yang lain. Bukan setakat janji mulut daripada Ketua Menteri daripada Premier,
daripada Menteri Besar tetapi termaktub sebagai sebuah dokumen seperti yang kita
lakukan di Parlimen yang mulia ini.

Akhir sekali, berkenaan dengan banyak yang saya sebut tadi Suruhanjaya
Pencegahan Rasuah Malaysia mesti kita reformasi. Selaras dengan usaha kita untuk
mengangkat satu Rang Undang-undang Perkhidmatan Parlimen yang menjamin
kebebasan Parlimen, sebuah badan seperti SPRM itu mesti diletakkan di bawah
jagaan dan seliaan Parlimen. Akhir kalam, saya ingin menyajikan kita sebelum kita
makan tengah hari dua rangkap pantun.

Dari Kampung Kerinchi ke Bukit Aman,
Singgah sebentar di Taman Botani,
Dari berpolitik kita bersefahaman,
Demi rakyat yang terkesan hari ini.

Apa guna berjalan-jalan,

Kalau yang dapat lapar, dahaga dan letih,
Apa guna jaja kestabilan,

Kalau yang manftaat kartel, kroni dan kekasih.

Sekian, wabillahi taufik walhidayah. Assalamualaikum warahmatullahi
wabarakatuh.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Lembah Pantai. Ahli Yang Berhormat, Majlis berhenti rehat dan

disambung semula pada jam 2.30 petang. Terima kasih Ahli Yang Berhormat.

[Mesyuarat ditempohkan pada jam 1.08 tengah hari]
[Mesyuarat disambung semula pada pukul 2.30 petang]

[Tuan Yang di-Pertua mempengerusikan Mesyuarat]

Tuan Yang di-Pertua: Baiklah, kita sambung perbahasan Usul Titah Diraja.

Saya ingin menjemput Yang Berhormat Bintulu, selaku ketua parti selama 20 minit.

2.33 ptg.
Dato’ Seri Tiong King Sing [Bintulu]: Terima kasih Tuan Yang di-Pertua
kerana memberikan peluang kepada saya untuk turut mengambil bahagian dalam

perbahasan Titah Diraja di Dewan yang mulia pada petang ini.
