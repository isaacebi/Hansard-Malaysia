DR. 3.3.2022 40

800 lebih kawasan yang kita minta dan kita keluarkan bajet peruntukan untuk satelit.
Satelit tadi bukan satelit yang besar menyeluruh satu negara ini, tetapi satelit untuk
kawasan-kawasan tersebut sahaja. Akan tetapi untuk pengetahuan, sampai
sekarang ini ada syarikat-syarikat yang tidak mampu melaksanakan perkara
tersebut. Jadi kadang-kadang kawasan itu dah kita beritahu satelit, tetapi tidak
dibuat.

Begitu juga tentang menara telekomunikasi. Saya sebut ini dia mengambil
masa sebab kita lihat untuk pengetahuan Yang Berhormat, untuk memohon kawasan
untuk mendirikan menara, dia melibatkan kerajaan tempatan, kerajaan negeri, tuan
tanah, kawasan Orang Asli dan sebagainya. la mengambil masa. Oleh sebab itu,
kalau boleh maknanya saya sebut tadi, kita tengah berusaha kalau kita dapat satelit
seluruh negara. Daripada segi bajetnya mungkin kita akan melibatkan pihak swasta
untuk kita dapatkan perkhidmatan satelit untuk seluruh negara termasuk kawasan

Sabah, Sarawak dan juga kawasan di Semenanjung. Terima kasih.

8. Tengku Zulpuri Shah bin Raja Puji [Raub] minta Menteri Tenaga dan
Sumber Asli menyatakan pada bulan Januari lepas (2022) seorang Orang Asli di
Perkampungan Sau, Pos Bihai, Gua Musang, Kelantan telah dibaham oleh harimau
belang. Berapakah kos yang telah PERHILITAN belanjakan dalam operasi untuk
menangkap harimau-harimau tersebut serta kaedah apa yang digunakan bagi
mengesan harimau-harimau tersebut memandangkan kawasan yang terlibat begitu
besar keluasannya.

Menteri Tenaga dan Sumber Asli [Datuk Seri Takiyuddin bin Hassan]:
Terima kasih Tuan Yang di-Pertua. Terima kasih sahabat saya daripada Raub
mengenai isu Harimau Malaya ini. Terlebih dahulu bagi pihak kementerian, saya
mengambil kesempatan ini untuk mengecapkan setinggi-tinggi takziah sekali lagi
kepada mangsa yang telah terkorban dalam tragedi dibaham harimau di Kampung
Sau, Pos Bihai di Daerah Gua Musang iaitu mendiang Anek bin Along. Saya ingin
maklumkan kepada Dewan ini bahawa saya telah meminta Timbalan Menteri saya,
Timbalan Menteri KeTSA untuk melawat keluarga mendiang ini pada satu ketika
baru-baru ini.

Tuan Yang di-Pertua, kementerian KeTSA melalui Jabatan PERHILITAN
telah membelanjakan sejumlah RM201,250 iaitu pada bulan Januari dan Februari
bagi menangani konflik manusia-harimau yang melibatkan operasi mengesan serta
menangkap harimau belang di Daerah Gua Musang dalam kejadian baru-baru ini.
Kos tersebut melibat perolehan peralatan. Peralatan ini termasuklah perangkap
harimau, ubat pelalian, umpan untuk memerangkap harimau dan juga elaun-elaun
petugas 24 jam di kalangan anggota PERHILITAN, PGA, JAKOA dan juga PDRM

serta masyarakat Orang Asli. Itu kosnya.
