DR. 3.3.2022 121

Puan Kasthuriraani a/p Patto [Batu Kawan]: Baik. Rayuan saya agar
sebuah hospital dibina di Batu Kawan sekurang-kurangnya melalui satu JV dengan
Perbadanan Pembangunan Pulau Pinang (PDC).

Tuan Yang di-Pertua, setakat 26 Februari, seramai 11 orang telah meninggal
dunia dalam tahanan polis dan imigresen. Saya ingin tanya di sini, apakah nasib
mereka yang mati dalam lokap polis? Apakah peranan EAIC dalam kematian-
kematian ini? Pada Mac tahun lalu...

Dato’ Ramli bin Dato’ Mohd Nor [Cameron Highlands]: Yang Berhormat.

Puan Kasthuriraani a/p Patto [Batu Kawan]: Satu minit lagi Tuan Yang di-
Pertua.

Dato’ Ramli bin Dato’ Mohd Nor [Cameron Highlands]: Ini sudah lebih ini,
lima minit dah saya beri ini.

Puan Kasthuriraani a/p Patto [Batu Kawan]: Satu minit lagi saya gulung.
Keluarga pemandu lori Chandran, keluarga Kamarulnizam, keluarga Benedict,
ketiga-tiga keluarga ini telah diberikan pampasan oleh pihak kerajaan. Akan tetapi,
tiada_ tindakan undang-undang diambil terhadap anggota polis yang
bertanggungjawab terhadap kematian ini.

Saya menggulung Tuan Yang di-Pertua. Saya ingin tahu isu kawasan, saya
mohon untuk kementerian-kementerian mengambil peka dan mendengar keluhan
dan rintihan Ahli Parlimen terutama saya di kawasan Parlimen Batu Kawan.
Kesesakan lalu lintas di Batu Kawan Industrial Park, jalan-jalan JKR di bawah
kawasan Kementerian Kerja Raya di bawah Kerajaan Persekutuan, Jalan Bukit
Tengah dari Bulatan Bukit Tengah sehingga Jalan Permatang Tinggi. Saya ingin
pemantauan yang lebih baik terhadap parit-parit dan sungai-sungai di bawah JPS.

Sedikit lagi, mengenai polisi dan dasar untuk rumah mampu milik. Tuan Yang
di-Pertua, kita tahu hari ini rumah-rumah mampu milik secara dasarnya tidak boleh
disewa kepada orang lain sebab ia khas untuk golongan B40. Akan tetapi melihat
kegawatan ekonomi, ramai yang tidak dapat membeli rumah, maka terpaksa
menyewa. Maka, saya ingin cadangkan satu rundingan yang diadakan oleh KPKT
bersama dengan Ahli-ahli Parlimen bagaimana kita boleh membantu golongan yang
sudah membeli rumah, tidak dapat membayar ataupun golongan yang mahu
menyewa.

Tuan Yang di-Pertua, terima kasih atas masa yang telah diberikan. Terima
kasih saya ucapkan.

Dato’ Ramli bin Dato’ Mohd Nor [Cameron Highlands]: Terima kasih.

Dipersilakan Yang Berhormat Wangsa Maju.
