DR. 3.3.2022 122

5.24 ptg.

Datin Paduka Dr. Tan Yee Kew [Wangsa Maju]: Tuan Yang di-Pertua, tidak
lama lagi negeri Johor akan mengadakan pilihan raya negeri. Bukan saya ingin
berkempen di Dewan yang mulia ini, tetapi sebagai wakil rakyat, saya terpanggil
untuk mengingatkan rakan-rakan yang duduk di sebelah tanggungjawab kita
terhadap negara dan rakyat. Langkah Sheraton dan perkembangan _politik
seterusnya di negara ini telah mendedahkan permainan politik yang paling hodoh
dan kotor dalam sejarah. Ketamakan kuasa dan wang bukan sahaja menggugat
kestabilan negara, tetapi telah menelan sumber negara, menyebabkan kebangkitan
wabak dan penderitaan rakyat yang tidak berkesudahan.

Pilihan Raya Negeri Johor baru-baru ini hanya mempamerkan kerakusan
kuasa Barisan Nasional dan pembaziran dana awam. Saya mohon SPR
memaklumkan kepada Dewan ini, berapakah jumlah wang yang telah dibelanjakan
untuk pilihan raya negeri ini? Rakyat di Johor haruslah menolak Barisan Nasional
dalam pilihan raya ini supaya pada masa hadapan tiada parti politik akan
menyebabkan pilihan raya yang tidak perlu dan mengorbankan berjuta-juta dana
awam. la sepatutnya boleh digunakan untuk membantu golongan miskin dan mereka
yang menganggur. Pilihan Raya Negeri Johor juga mendedahkan ratusan ribu
pengundi kepada jangkitan virus COVID-19.

Tuan Yang di-Pertua, pada ketika kita membahaskan Titah Diraja, beribu-ribu
penduduk di Kelantan dan Terengganu kini sedang dipindahkan ke pusat
pemindahan banjir. Hanya beberapa bulan lalu banyak negeri dilanda banjir teruk
dan kita diberitahu bahawa banjir telah disebabkan oleh perubahan iklim. Akan tetapi
Tuan Yang di-Pertua, dalam kes Kelantan dan Terengganu, musibah banjir ini telah
menjadi acara tahunan di beberapa tempat selama beberapa dekad. Berjuta-juta
harta benda musnah dan nyawa terkorban setiap tahun dalam banjir selain berjuta-
juta yang dibelanjakan untuk aktiviti menyelamat. Kita memerlukan penyelesaian
pelan jangka panjang untuk kawasan dan penempatan yang terdedah kepada
bencana banjir ini.

Saya diberitahu penduduk kampung yang dilanda banjir bahawa mereka
terpaksa tinggal di kawasan banjir kerana tidak mampu membeli rumah di luar
kampung mereka. Penyelesaian jangka panjang sepatutnya adalah dengan
memindahkan seluruh kampung keluar dari kawasan banjir dan menempatkan
semula penduduk di kawasan bertingkat di tanah negeri berhampiran. la pernah
berlaku sebelum ini. Pada tahun 1926 di Selangor, seluruh bandar Kuala Kubu telah
dipindahkan ke tapak Kuala Kubu Bharu sekarang selepas kejadian banjir besar. la
boleh dilakukan.
