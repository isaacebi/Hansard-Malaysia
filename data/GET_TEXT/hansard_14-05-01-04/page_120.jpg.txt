DR. 3.3.2022 114

juga harus dibuat terhadap akta-akta yang berkaitan di samping memaksimumkan
penguatkuasaan. Tuan Yang di-Pertua, saya minta tiga minit lagi.

Dato’ Ramli bin Dato’ Mohd Nor [Cameron Highlands]: Dua.

Puan June Leow Hsiad Hui [Hulu Selangor]: Terima kasih Tuan Yang di-
Pertua. Perkara ketujuh adalah mengenai isu akses terhadap mod pengangkutan
awam ini. Masih lagi tidak berkesudahan sehingga kini, lebih-lebih lagi di kawasan
luar bandar. Jika akses ada pula, pastinya isu kekerapan jadual perjalanan menjadi
persoalan. Hal ini mengakibatkan rakyat kita kurang gemar untuk menggunakan
pengangkutan awam terutamanya bagi penduduk di luar bandar. Situasi di luar
bandar, ketidaksambungan batuan pertama dan akhir ini masih lagi membelenggu
masyarakat.

Ini punca utama masyarakat luar bandar tidak menggunakan pengangkutan
awam kerana akses terhadap mod ini jauhnya dari kawasan penempatan penduduk.
Maka, sudah tibanya masa untuk memfokuskan pembangunan akses pengangkutan
awam di luar bandar terutamanya yang berdekatan dengan Lembah Klang seperti di
daerah Hulu Selangor dan Tanjong Malim. Tingkatkan kecekapan dan kekerapan
mod pengangkutan awam ini agar pembudayaan penggunaan pengangkutan awam
dapat dipertingkatkan juga khususnya di kawasan luar bandar.

Perkara yang terakhir Tuan Yang di-Pertua adalah berkaitan pelbagai
skandal yang terbaru yang dibongkarkan oleh gerakan Edisi Siasat yang terpalit
dengan kepimpinan di negara kita. Skandal MARA Corporation, skandal HRDF,
skandal PTPK dan juga yang terbaharu sedang dibongkarkan mengenai skandal
PERKESO yang tersebar luas di media sosial dan menjadi tatapan umum dunia. Ini
belum lagi melibatkan kes-kes orang kenamaan.

Yang lebih menghairankan di negara kita, mereka yang mendedahkan salah
saku diburu bagai pesalah menanti hukuman mati. Akan tetapi, yang melakukan
kesalahan seperti rasuah, penyalahgunaan kuasa dan dana awam masih disanjung
tinggi hingga ke langit. Apa yang menjadi persoalan adalah pihak-pihak berkenaan
tidak memberi maklum balas lanjut membenarkan segala pertuduhan tersebut.

Ini lah pentingnya Jawatankuasa Parlimen terus direformasikan dan
diperkasakan fungsinya. Jawatankuasa yang bebas dan terus melibatkan kedua-dua
pihak kerajaan dan pembangkang harus meneliti isu-isu penting terutamanya
perkara yang melibatkan salah laku di dalam pengurusan negara. Kuasa mutlak juga
harus diberikan kepada jawatankuasa untuk memanggil pihak-pihak yang terlibat
bagi mendapatkan pencerahan lanjut.

Mengapakah negara lain begitu profesional Jawatankuasa Parlimen dan
mempunyai kredibiliti yang tidak diragui oleh mana-mana pihak. Hulu Selangor

memohon di Dewan yang mulia ini agar kerajaan juga jangan seolah-olah membaling
