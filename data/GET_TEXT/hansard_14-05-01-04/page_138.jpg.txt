DR. 3.3.2022 132

Timbalan Yang di-Pertua [Dato’ Mohd Rashid Hasnon]: Yang Berhormat
Petaling Jaya, minta habiskan.

Puan Maria Chin binti Abdullah [Petaling Jaya]: Last paragraph. Malaysia
perlu pulih, fokus semula tenaga untuk menghadapi pertarungan ekonomi sukar
yang menanti pada masa terdekat. Kita telah berjuang dan bertahan menentang
pandemik COVID-19 namun daya tahan kita mesti terus bersinar demi masa depan.
Saya menggesa semua untuk mengetepikan perbezaan kita demi kebajikan rakyat
seperti yang digesa oleh Seri Paduka Baginda Yang di-Pertuan Agong.

Sekiranya kita memilih untuk menyusuri jalan kehancuran tiada lagi Malaysia
yang akan tinggal. Kita semua perlu ingat akan perjuangan untuk memastikan hasrat
martabat untuk semua tercapai. Dengan ini saya menyokong Titah Diraja. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih.

Seterusnya saya ingin menjemput Yang Berhormat Ipoh Timur, 13 minit.

6.05 ptg.

Tuan Wong Kah Woh [Ipoh Timur]: Terima kasih Tuan Yang di-Pertua
kerana membenarkan saya menyertai dalam perbahasan Titah Seri Paduka Baginda
Yang di-Pertuan Agong. Tuan Yang di-Pertua, satu aspek yang diberikan penekanan
yang serius dalam Titah Tuanku adalah berkenaan dengan isu rasuah. Tuanku telah
bertitah bahawa Tuanku memandang serius tentang isu rasuah yang telah berlaku.

Tuanku telah pun juga bertitah bahawa dasar dan inisiatif Pelan Antirasuah
Nasional telah diberikan pengiktirafan dan keyakinan oleh Tuanku yang mana bagi
saya ia adalah amat jelas suatu pengiktirafan kepada Kerajaan Pakatan Harapan
yang telah memerintah selama 22 bulan dan yang telah memulakan segala usaha
pembasmian rasuah di negara ini.

Tuan Yang di-Pertua, apabila kita berbincang tentang berkenaan dengan isu
rasuah, masalah rasuah di negara kita. Baru-baru ini Indeks Persepsi Rasuah atau
dikenali dengan izin, Corruption Perception Index tahun 2021 telah membawa satu
amaran yang keras kepada negara kita. Pada tahun 2021, kedudukan kita telah jatuh
ke suatu kedudukan 62 iaitu lebih teruk jika berbanding dengan tahun 2018 apabila
pada masa itu isu 1MDB sedang melanda. Pada ketika itu adalah dianggap sebagai
zaman yang paling serius yang mana isu rasuah sedang berleluasa, tahun 2018.
Kedudukan ke-61.

Tahun ini kedudukan ke-62. Lagi teruk, lebih teruk daripada apa yang berlaku
pada tahun 2018. Skor kita juga jatuh daripada 51 peratus kepada 48 peratus. Buat

kali pertama sejak tahun 2012 Malaysia di kelompok dalam suatu kelompok dua per
