DR. 3.3.2022 130

Kita pernah mengalami banjir paling teruk di Selangor dan lain-lain negeri dan
kita. sedang melihat bagaimana perubahan iklim menjejaskan Kelantan dan
Terengganu di mana biasanya pada bulan Januari dan Februari, hujan lebat jarang
berlaku. SOP NADMA masih tidak memadai untuk menangani bencana alam. Perlu
ada rombakan sistem secara menyeluruh dengan segera untuk menangani bencana
negara ini dengan lebih baik. Lebih banyak nyawa tidak sepatutnya terkorban dalam
menunggu dan berharap sesuatu penyelesaian sistemik akan dilaksanakan.

Laporan Risiko Global Forum Ekonomi Dunia 2022 menyebut isu alam sekitar
sebagai risiko global terbesar terutamanya apabila berhadapan dengan cuaca
ekstrem, kegagalan tindakan iklim dan ancaman kepada biodiversiti. Namun,
kemajuan ke arah peralihan hijau dan keupayaan untuk lebih bersedia menghadapi
kecemasan iklim masih dipenuhi dengan tindak balas yang tidak memuaskan. Yang
Berhormat Menteri Alam Sekitar dan Air, saya berharap Yang Berhormat akan
menjawab, di manakah dasar perubahan iklim segera yang diperlukan untuk
memelihara masa depan?

Tuan Yang di-Pertua, sekali lagi saya ingin mengemukakan cadangan
mustahak untuk melaksanakan dasar perlindungan sosial dan pelan tindakan yang
lebih kukuh. Saya berharap ini akan diambil oleh Yang Berhormat Menteri
Pembangunan Wanita, Keluarga dan Masyarakat serta Yang Berhormat Menteri
Sumber Manusia.

Pertama ialah melaksanakan konsep decent work atau pekerjaan wajar yang
mesti bermula daripada masa seseorang dilahirkan sehingga hari dia bersara.
Dasar-dasar dan tindakan untuk pekerja bukan sahaja untuk mencari nafkah bagi
menyara hidup malah sebagai hala tuju dan juga identiti sendiri. Ini bermakna,
mewujudkan perlindungan sosial untuk mencegah kemiskinan dan membina daya
tahan dalam menghadapi pasaran buruh yang kian mencabar.

Kedua, melabur dalam manfaat kanak-kanak sejagat supaya tiada kanak-
kanak yang ketinggalan semasa melalui peringkat perkembangan kognitif, fizikal dan
sosial ini.

Ketiga, ialah melaksanakan gaji minimum secepat mungkin iaitu RM1,500
sebulan atau pada kadar yang berpatutan. Gaji minimum ini merupakan satu
keadilan sosial yang akan membantu orang ramai memenuhi keperluan hidup pada
masa ini.

Keempat, terdapat daripada kalangan rakyat kita sendiri yang tidak mampu
untuk menyediakan makanan yang secukupnya untuk mereka sekeluarga,

membayar kos sewa, kemudahan dan sebagainya.
