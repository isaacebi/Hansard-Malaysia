DR. 3.3.2022 20

Tuan Yang di-Pertua: Terima kasih Yang Berhormat.

Datuk Seri Takiyuddin bin Hassan: Terima kasih sahabat saya Yang
Berhormat Rasah yang membangkitkan soal tunggakan kes dan sebagainya.
Sebagaimana yang telah saya sebutkan tadi Tuan Yang di-Pertua, pelbagai tindakan
telah diambil oleh pihak kerajaan. Saya nak beritahu kepada Yang Berhormat Rasah,
saya sendiri dan Yang Berhormat Menteri Besar Kedah, kami hadir dalam satu klinik
penyelesaian tunggakan kes-kes di negeri Kedah dahulu yang mana Kedah ini ada
banyak.

Kami telah membuat suatu perancangan untuk mewujudkan balai-balai
penghulu di Kedah sebagai tempat untuk perbicaraan kes-kes pusaka ini. Itulah
seriusnya kita mengambil tindakan ini untuk menyelesaikan kes tunggakan
perbicaraan kes-kes pusaka ini. Saya percaya apa yang dilaksanakan oleh
mahkamah, sama ada mahkamah sivil ataupun mahkamah syariah iaitu perbicaraan
online juga menjadi sebahagian daripada opsyen yang akan diambil oleh
kementerian untuk menyelesaikan masalah tunggakan ini dalam waktu terdekat ini.

Terima kasih Tuan Yang di-Pertua.

2. Tuan Kesavan a/l Subramaniam [Sungai Siput] minta Menteri
Pembangunan Wanita, Keluarga dan Masyarakat menyatakan statistik jumlah orang
kurang upaya (OKU) berdaftar Jabatan Kebajikan Masyarakat (JKM) sehingga 31
Disember 2021 dan pecahan mengikut jenis OKU dan kategori jantina lelaki dan
perempuan.

Menteri Pembangunan Wanita, Keluarga dan Masyarakat [Datuk Seri
Rina binti Mohd Harun]: Bismillahi Rahmani Rahim. Terima kasih Tuan Yang di-
Pertua dan juga Yang Berhormat Sungai Siput.

Pendaftaran orang kurang upaya adalah tertakluk kepada Akta OKU 2008
dan ia dilakukan secara sukarela atas dasar tanggungjawab sosial. Berdasarkan
rekod sistem maklumat orang kurang upaya terkini sehingga setakat 28 Februari
2022, sejumlah 597,355 OKU telah berdaftar dengan Jabatan Kebajikan Masyarakat.
Daripada jumlah tersebut, seramai 389,241 orang ataupun 65 peratus adalah
merupakan lelaki dan 208,114 orang ataupun 35 peratus adalah merupakan wanita.

Pecahan bilangan OKU yang mendaftar mengikut kategori adalah seperti
berikut:

KATEGORI PERATUS PECAHAN
Pembelajaran 35.8
Fizikal 35.0
Penglihatan 8.8
Mental 8.4
Pendengaran 6.9
Pertuturan 0.5
Pelbagai 4.6

