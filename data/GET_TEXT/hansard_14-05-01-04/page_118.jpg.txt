DR. 3.3.2022 112

yang turut menanggung rugi akibat pemaju yang gulung tikar. Hulu Selangor sedar
perkara ini amat rumit dan tidak hanya dapat diselesaikan melalui butir bicara.

Namun, kerajaan harus mencerminkan kesungguhan untuk membantu
mencari titik penyelesaian bagi masalah projek terbengkalai ini. Dicadangkan
kerajaan untuk mempertimbangkan agar diwujudkan satu klausa khas untuk
melindungi pemilik unit apabila suatu projek itu terbengkalai. Klausa seperti
penangguhan sementara pembayaran pembiayaan rumah ini dapat mengurangkan
beban rakyat. Sudahlah projek terbengkalai, pembeli pula dihantui hutang yang tidak
berpenghujung. Perkara ini wajar untuk dipertimbangkan namun harus <diteliti
daripada pelbagai sudut pandangan perundangan dan pihak berkepentingan agar
tidak menimbulkan masalah baharu di kemudian hari.

Tuan Yang di-Pertua, perkara keempat adalah menyentuh aspek pendidikan
tinggi. Hulu Selangor bersetuju langkah proaktif kerajaan dalam meneruskan agenda
untuk memperkasakan program TVET di negara kita. Kerajaan menerusi IPT awam
mahupun IPT swasta harus meningkatkan lagi kerjasama dua hala antara pihak IPT
dan industri. Kerajaan harus mengambil peluang terutamanya terhadap pemain
industri yang menerima bantuan geran insentif daripada pihak kerajaan dengan
melibatkan mereka secara langsung dalam pembangunan kemahiran TVET negara.
Tidak mustahil sekiranya tenaga berkemahiran tinggi daripada industri institusi
tempatan ini dapat terus disalurkan kepada pemain industri setelah tamatnya latihan.

Selain itu, dengan pembangunan kemahiran TVET ini, perlu juga dilihat agar
tidak berlakunya ketidakpadanan dalam pasaran buruh. Tidak guna kita
menghasilkan ramai tenaga kerja berkemahiran tinggi tetapi pasaran kerjanya
adalah terhad. Pemutihan institusi kemahiran juga harus dilakukan agar jumlah
tenaga mahir yang tamat latihan memenuhi jumlah keperluan industri. Hulu Selangor
juga masih berharap agar ada sebuah institusi pendidikan tinggi seperti institusi
kemahiran di kawasan Hulu Selangor khususnya di Serendah dalam bidang TVET.

Hal ini kerana ini melibatkan pelbagai industri berteknologi tinggi dan juga
kerjasama terus dengan pelabur besar dapat diwujudkan bagi memastikan
keberkesanan institusi pendidikan ini dan memenuhi kehendak pasaran semasa. Ini
di samping dapat membantu para ibu bapa mengurangkan kos perbelanjaan bagi
menghantar anak-anak mereka ke institusi pendidikan tinggi di luar daerah Hulu
Selangor. Kewujudan institusi awam ini juga dapat memangkinkan kepelbagaian
pembangunan ekonomi penduduk setempat.

Tuan Yang di-Pertua, perkara kelima adalah menyentuh aspek
pembangunan generasi belia negara. Hulu Selangor ingin meminta pandangan
kerajaan mengenai perancangan masa akan datang untuk membina satu generasi

belia yang mampan. Apakah rangka masa depan untuk belia berhadapan dengan
