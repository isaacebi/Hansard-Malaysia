DR. 3.3.2022 27

Tuan Yang di-Pertua: Terima kasih. Silakan Yang Berhormat Timbalan
Menteri.

Timbalan Menteri Kewangan Il [Tuan Haji Yamani Hafez bin Musa]:
Bismillahi Rahmani Rahim. Assalamualaikum warahmatullahi wabarakatuh. Terima
kasih, Tuan Yang di-Pertua. Terima kasih Yang Berhormat Permatang Pauh. Tuan
Yang di-Pertua, mata wang kripto (cryptocurrency) dengan izin, yang guna dikenali
sebagai aset digital (digital asset) tidak diiktiraf sebagai mata wang yang sah
diperlakukan, legal tenet Malaysia dan merupakan instrumen pembayaran yang
dikawal selia oleh Bank Negara Malaysia (BNM).

01110

Aset digital seperti Bitcoin dan Ethereum tidak sesuai digunakan sebagai
instrumen pembayaran disebabkan aset-aset ini tidak menunjukkan ciri-ciri universal
wang dan secara umumnya aset digital bukanlah penyimpan nilai dan medium
pertukaran yang baik.

Ini disebabkan keadaan aset digital yang terdedah kepada turun naik harga
yang tidak menentu akibat pelaburan spekulatif. Sebagai contoh pada bulan April
2021, harga Bitcoin mencecah nilai puncaknya sebanyak USD65,000 dan minggu
berikutnya ia susut 50 peratus.

Satu lagi ialah risiko kecurian dan dalam statistik antara 2011 sehingga 2021,
aset digital bernilai USD12 bilion telah dicuri melalui serangan siber dan
penggodaman (hacking). Ketiganya adalah kekurangan dari segi boleh skala. Bitcoin
hanya mampu memproses sehingga 10 transaksi sesaat berbanding dengan 65,000
transaksi sesaat untuk sistem pembayaran yang sedia ada seperti Visa.

Terakhir yang saya rasa penting juga ialah kesan yang besar terhadap alam
sekitar kerana tenaga elektrik yang digunakan untuk memproses satu Bitcoin boleh
memproses 1.2 juta transaksi Visa dan pada tahun 2020, rangkaian Bitcoin telah
menggunakan 132 Terawatt sejam. Ini bersamaan dengan penggunaan tenaga
elektrik bagi seluruh negara Argentina.

Walau bagaimanapun kita faham yang landskap pembayaran dan aset digital
yang cepat berubah telah mendorong bank-bank pusat untuk menilai kewajaran
mengeluarkan Mata Wang Digital Bank Pusat atau Central Bank Digital Currency
(CBDC). CBDC ini merupakan instrumen pembayaran digital yang dikeluarkan oleh
bank pusat dan sedang diteroka dan dikaji oleh pelbagai bank pusat di dunia.

Namun begitu pada masa ini BNM belum lagi memutuskan untuk
mengeluarkan CBDC dalam masa terdekat kerana di Malaysia, sistem pembayaran
domestik termasuk platform Pembayaran Runcit Masa Nyata atau Real-Time Retail
Payments Platform (RPP) terus beroperasi dengan selamat dan cekap untuk

menyokong keperluan ekonomi dan membolehkan pembayaran digital masa nyata.
