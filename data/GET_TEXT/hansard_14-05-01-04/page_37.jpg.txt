DR. 3.3.2022 31

(v) meningkatkan produktiviti serta menjamin kemapanan

pengeluaran makanan ternakan.

Sekian, terima kasih.

Tuan Yang di-Pertua: Terima kasih. Yang Berhormat ya.

Datuk Zakaria bin Mohd. Edris @ Tubau [Libaran]: Terima kasih Tuan
Yang di-Pertua. Terima kasih Yang Berhormat Timbalan Menteri. Secara relatifnya,
tahap keselamatan makanan negara kita adalah di tahap yang memuaskan. Namun,
terdapat masih banyak ruang dan peluang bagi Malaysia untuk menambah baik
kepada aspek ini. Ini knususnya untuk memastikan kesejahteraan rakyat yang lebih
terjamin di negara kita.

Justeru itu, dalam konteks isu-isu yang dihadapi oleh keselamatan makanan
negara, persoalan saya, apakah kebolehupayaan kerajaan pada hari ini dalam
menangani isu seperti kos pengeluaran tanaman, harga produk, produktiviti
pengeluaran, masalah bio keselamatan serta penggunaan teknologi demi
meningkatkan lagi keselamatan makanan negara kita secara menyeluruh. Terima
kasih Tuan Yang di-Pertua.

Tuan Yang di-Pertua: Terima kasih. Silakan.

Datuk Dr. Nik Muhammad Zawawi bin Haji Salleh: Terima kasih Tuan Yang
di-Pertua dan terima kasih Yang Berhormat Libaran.

Berkenaan dengan tahap keselamatan di mana negara kita mempunyai
ruang-ruang yang banyak untuk memastikan food security di dalam negara kita
sentiasa diawasi dan dijaga. Untuk makluman Yang Berhormat, kerajaan telah
menyusun dan sedang menyusun dan pastinya akan terus menyusun strategi-
strategi yang sesuai di dalam negara kita untuk menjamin bekalan makanan negara
kita sentiasa mencukupi.

Apa pun, persediaan daripada pihak kerajaan ini memerlukan kepada tempoh
masa yang agak panjang daripada satu musim ke satu musim. Kita sentiasa menaik
taraf sebagaimana yang saya sebut tadi yang terbaru ini kita memperkenalkan sistem
SMART SBB di dalam negara kita. Ternyata ia memulangkan hasil kepada para
petani ini lebih kurang sekali ganda paling minimum dan ada yang kita capai sampai
dua kali ganda.

Begitu juga teknologi-teknologi yang canggih yang datang ini serentak
apabila kita bekerjasama dengan pihak syarikat-syarikat swasta yang besar ataupun
syarikat kerajaan, maka pengendalian pertanian ini disusuli oleh teknologi-teknologi
yang tinggi seperti penggunaan dron, penanaman padi menggunakan machinery.

Begitu juga perkara-perkara yang lain.
