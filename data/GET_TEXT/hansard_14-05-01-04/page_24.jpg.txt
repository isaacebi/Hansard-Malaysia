DR. 3.3.2022 18

Datuk Seri Takiyuddin bin Hassan: Terima kasih, Yang Berhormat Jerai.
Tuan Yang di-Pertua, untuk menjawab soalan tambahan tersebut pertamanya saya
hendak maklumkan bahawa punca kuasa atau source of power bagi pembahagian
harta pusaka dalam negara kita ini yang merupakan satu tanggungjawab Kerajaan
Persekutuan adalah di bawah Perlembagaan Persekutuan, Jadual Kesembilan,
Senarai 1, Para 4(e)(1).

Sebenarnya, di Malaysia ini tidak ada kekeliruan mengenai agensi yang
dipertanggungjawabkan untuk penyelesaian harta pusaka ini kerana masing-masing
ada bidang kuasanya tersendiri. Sebagai contohnya, Mahkamah Tinggi bahagian
sivil setelah pindaan Akta Pembahagian Harta Pusaka Kecil (Akta 98) ini
dikuatkuasakan, bidang kuasa mahkamah telah dinaikkan untuk nilaian harta pusaka
si mati lebih daripada RM6 juta. Itu bidang kuasa Mahkamah Tinggi sivil yang mana
ia melibatkan pembahagian harta wasiat dan sebagainya untuk bukan Islam.

Kemudian JKPTG, harta yang tidak melebihi RM5 juta sama ada harta tidak
alih dan juga harta alih. Harta tidak alih ini tanah, rumah dan sebagainya. Harta alih
kenderaan dan sebagainya. Manakala Amanah Raya Berhad (ARB) nilainya kurang
daripada RM600,000.

Tuan Yang di-Pertua, saya juga hendak maklumkan bahawa pada tahun
2021, kita telah dapat menguruskan sebanyak 43,519 kes yang nilaian hartanya
RM11.2 bilion telah diselesaikan dan juga daripada itu fi sebanyak RM14.5 juta telah
dikutip sebagai pendapatan kepada Kerajaan Persekutuan. Dengan pindaan Akta 98
ini kita harap dapat mempercepatkan tempoh penyelesaian kes, keberkesanan
sistem penyampaian yang optimum dan memperkemaskan pengurusan harta
pusaka. Terima kasih.

Tuan Mohamed Hanipa bin Maidin [Sepang]: Terima kasih kepada Tuan
Yang di-Pertua. Terima kasih kepada Yang Berhormat Menteri. Yang Berhormat
Menteri, soalan tambahan saya ataupun soalan yang saya hendak tanyakan, isu
harta pusaka ini pada dasarnya memang agak straightforward. Akan tetapi, ia
menjadi rumit apabila berlakunya kes-kes di mana adanya perkahwinan campur
ataupun isu pemelukan Islam.

Sebagai contoh, ada beberapa undang-undang — saya hendak bagi contoh
undang-undang KWSP di mana di sana undang-undang itu — ini cerita Tuan Yang di-
Pertua saya terpaksa declare my interest — pernah berlaku kes di mana Tuan Yang
di-Pertua, apa yang berlaku ialah undang-undang itu hanya membenarkan
contohnya kalau seorang ahli yang mencarum KWSP tiba-tiba mereka menukar
nama penama (nominee) daripada asalnya orang itu orang bukan Islam, tiba-tiba dia

tukar nama penama itu kekal ketika dia mati sedangkan dia telah masuk Islam.
