DR. 21.7.2022 20

isunya mereka yang tidak berpindah yang jumlahnya masih lagi mencecah ribuan
orang. Jadi soalan saya, bilakah kerajaan meletakkan sasaran untuk menyelesaikan
semua isu bantuan kepada mangsa banjir yang terlibat? Setakat ini, berapakah kalau
saya boleh minta secara khusus data untuk Pasir Mas kalau Yang Berhormat
Timbalan Menteri boleh memberikan jawapan? Terima kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Pasir Mas. Sila Yang Berhormat Timbalan Menteri.

Datuk Mastura binti Tan Sri Dato’ Mohd Yazid: Terima kasih Yang
Berhormat dan terima kasih Tuan Yang di-Pertua. Yang Berhormat minta dua
perkara. Satu mengenai yang tidak berpindah, apa penyelesaiannya dan bila semua
bantuan itu akan sampai. Keduanya mengenai Pasir Mas, apakah data-datanya.
Saya juga bagi untuk negeri Kelantan juga Yang Berhormat.

Bagi negeri Kelantan, jumlah peruntukan bagi bantuan bencana dalam
tempoh Monsun Timur Laut (MTL) ini adalah RM50,652,500 seperti disebut sebelum
ini merangkumi Bantuan Wang Ihsan, Bantuan Barangan Keperluan Asas dan juga
Bantuan Pembaikan Rumah. Bagi negeri Kelantan, kalau dari segi peratusannya 46
peratus dari jumlah mangsa yang layak telah menerima Bantuan Wang Ihsan, 95
peratus telah menerima Bantuan Barangan Keperluan Asas dan 100 peratus mangsa
yang layak untuk menerima Bantuan Pembaikan Rumah telah menerimanya.

Pemberian bantuan MTL kepada mangsa dilaksanakan secara berfasa Yang
Berhormat. Tempoh masa untuk menyelesaikan semua bantuan ini adalah
bergantung kepada betapa cepatnya kita menerima semua maklumat daripada
peringkat daerah, kemudian disalurkan pula pada kerajaan negeri dan terus ke
Pusat. Selepas itu akan dibuat pula saringan supaya tidak ada berlaku pertindihan
dan juga mungkin salah fakta.

Buat masa ini, semua penyaluran daripada MOF telah dibuat awal bulan Julai
ini dan sekarang telah sampai ke peringkat negeri dan juga daerah. Insya-Allah ia
akan sampai kepada penerima dalam masa terdekat.

Antara masalah-masalah Yang Berhormat, saya ingin sampaikan bukan
hanya untuk Yang Berhormat tetapi semua sahabat yang mengalami bencana di
kawasan masing-masing. Antara masalah yang kami terima untuk pemberian
Bantuan Wang Ihsan dan Bantuan Barangan Keperluan Asas— Tuan Yang di-
Pertua, beri saya masa sedikit supaya saya dapat menyelesaikan permasalahan dan
persoalan ini.

Timbalan Yang di-Pertua [Dato' Mohd Rashid Hasnon]: Ya, satu minit lagi.

Datuk Mastura binti Tan Sri Dato’ Mohd Yazid: Mengenal pasti mangsa
yang layak mendapat keseluruhan atau sebahagian bantuan, permohonan bertindih

daripada ketua isi rumah yang sama, permohonan daripada mereka yang tidak layak
