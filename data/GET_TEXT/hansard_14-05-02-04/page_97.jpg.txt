DR. 21.7.2022 91

[Majlis bersidang dalam Jawatankuasa]

[Dato’ Ramli bin Dato’ Mohd Nor (Cameron Highlands) mempengerusikan
Jawatankuasa]

[Fasal-fasal dikemukakan kepada Jawatankuasa]

[Fasal-fasal 1 hingga 24 diperintahkan jadi sebahagian daripada rang
undang-undang]
01550

[Rang undang-undang dimaklumkan kepada Majlis sekarang]

[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali
yang ketiga, disokong oleh Timbalan Menteri Kesihatan II (Datuk Aaron Ago Dagang)

dan diluluskan]

RANG UNDANG-UNDANG KESELAMATAN
SOSIAL PEKERJA (PINDAAN) 2022

Bacaan Kali Yang Kedua dan Ketiga

3.52 ptg.

Menteri Sumber Manusia [Datuk Seri Saravanan a/l Murugan]: Tuan Yang
di-Pertua, saya mohon mencadangkan rang undang-undang bernama suatu akta
untuk meminda Akta Keselamatan Sosial Pekerja 1969 dibacakan kali yang kedua
sekarang.

Tuan Yang di-Pertua, Akta Keselamatan Sosial Pekerja 1969, selepas ini
disebut sebagai Akta 4, yang ditadbir urus oleh Pertubuhan Keselamatan Sosial
(PERKESO) merupakan satu undang-undang yang memberikan perlindungan
keselamatan sosial kepada pekerja dan orang tanggungannya menerusi skim-skim
perlindungan yang diperkenalkan iaitu Skim Bencana Kerja dan Skim Keilatan. Akta
4 terpakai kepada pekerja berstatus warganegara, pemastautin tetap atau
sementara dan pekerja asing. Namun, pekerja asing hanya layak kepada Skim
Bencana Kerja sahaja.

Melalui Akta 4, mana-mana pekerja yang mengalami hilang upaya akibat
daripada kemalangan semasa menjalankan pekerjaannya boleh menikmati manfaat-
manfaat yang disediakan. PERKESO akan memberi rawatan perubatan percuma,
kemudahan pemulihan jasmani atau vokasional serta faedah tunai kepada pekerja
tersebut tertakluk kepada terma dan syarat. Sekiranya pekerja meninggal dunia,
orang tanggungan mereka akan turut menikmati faedah tunai dengan menerima

pencen bulanan bagi membantu kelangsungan hidup.
