DR. 21.7.2022 40

Selain daripada itu berkait dengan pemakanan ayam itu sendiri, MOSTI telah
membuat kajian tentang black soldier fly yang mana ia merupakan satu alternatif bagi
protein ayam pedaging ini yang sedang dalam proses penyelidikan dan tidak lama
lagi insya-Allah sedia untuk dilaksanakan pelaksanaannya. Terima kasih atas soalan
itu tadi.

Dato’ Dr. Mohd Khairuddin bin Aman Razali [Kuala Nerus]: Terima kasih
Tuan Yang di-Pertua, terima kasih Yang Berhormat Timbalan Menteri. Saya tertarik
dengan apa yang telah dilaksanakan dan ditawarkan oleh MOSTI sebanyak 46
penyelesaian teknologi untuk menangani isu sekuriti makanan. Cuma persoalan kita
ialah sejauh mana penglibatan anak muda kerana yang celik teknologi dan inovasi
ini adalah anak-anak muda.

Maka adakah di peringkat kementerian sendiri mempunyai perancangan
menyediakan skim latihan anak muda untuk terlibat dan unjuran bilangan yang akan
terlibat dalam tempah tiga tahu ke hadapan. Kalau tidak boleh jawab penuh pun
bertulis tidak apa. Terima kasih Timbalan Menteri.

Datuk Haji Ahmad Amzad bin Mohamed @ Hashim: Satu yang menarik
adalah kebanyakan daripada penyelidikan berkait dengan teknologi baharu daripada
start up yang dibiayai melalui dana MOSTI kebanyakannya adalah datang daripada
syarikat melibatkan anak-anak muda. Ini satu berita yang baik yang menunjukkan
ketersediaan di kalangan generasi muda bagi menggunakan teknologi baharu di
dalam bidang pertanian.

Bagi pelaksanaannya sudah tentulah melalui perbincangan dengan MAFI di
peringkat akar umbi, MAFI yang akan melaksanakannya. Saya bagi contoh misalnya
bagaimana tanaman sayur menggunakan kaedah biasa untuk satu tapak yang
sebelum ini kita dapat hasilkan satu batang sawi sahaja. Melalui vertical farming,
tapak yang berkenaan boleh menghasilkan sehingga 100 batang sawi. Ini juga
termasuk kajian yang mendapati kalau sebelum memerlukan masa 40 hari untuk
penuaian, dalam tempoh 20 hari dapat dituai. Jadi ini sudah tentunya akan
meningkatkan tarikan untuk anak muda terlibat dalam sektor pertanian yang
menghasilkan pulangan yang lebih tinggi dengan produktiviti yang lebih tinggi.
Sekian, terima kasih.

Datuk Seri Shamsul Iskandar @ Yusre bin Haji Mohd Akin [Hang Tuah
Jaya]: Assalamualaikum warahmatullahi wabarakatuh. Terima kasih Tuan Yang di-
Pertua, salam sejahtera.

Menteri MITI banyak berjalan,
Atas alasan cari pelaburan,

Soalan Hang Tuah Jaya nombor lapan,
Mohon jawapan daripada kementerian.
