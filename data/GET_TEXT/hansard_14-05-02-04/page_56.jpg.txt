DR. 21.7.2022 50

RANG UNDANG-UNDANG

RANG UNDANG-UNDANG RACUN (PINDAAN) 2022
Bacaan Kali Yang Kedua dan Ketiga

12.16 tgh.

Menteri Kesihatan [Tuan Khairy Jamaluddin Abu Bakar]: Tuan Yang di-
Pertua, saya mohon mengemukakan rang undang-undang bernama suatu akta
untuk meminda Akta Racun 1952 [Akta 366]. Bismillahi Rahmani Rahim.
Assalamualaikum warahmatullahi wabarakatuh dan salam Keluarga Malaysia sihat
sejahtera.

Tuan Yang di-Pertua, Akta 366 mula berkuat kuasa pada 1 September 1952
di Malaysia Barat dan 1 Jun 1978 di Malaysia Timur bertujuan untuk mengawal
pengimportan, pemilikan, pengilangan, penyebatian, penyimpanan, pengangkutan,
penjualan dan penggunaan racun seperti yang disenaraikan di bawah senarai racun
dalam Jadual Pertama Akta 366 dan bahan-bahan psikotropik yang disenaraikan di
bawah Jadual Ketiga Akta 366.

Akta 366 dicadangkan untuk dipinda bagi memperkukuhkan kawalan ke atas
racun dan bahan psikotropik serta memberi fleksibiliti dalam pengendalian racun
untuk tujuan yang sah di samping mengemas kini Akta 366 agar selaras dengan
keperluan semasa.

Untuk makluman semua Ahli Dewan, akta ini dipinda kali terakhir pada tahun
1988, melalui Akta Racun (Pindaan) 1988 [Akta A695] yang antara lain
memperuntukkan kesalahan berkaitan bahan psikotropik. Buat masa ini, terdapat
lebih daripada 1,600 bahan disenaraikan di bawah senarai racun, Jadual Pertama
Akta 366 sebagai racun. Manakala terdapat 82 bahan disenaraikan di bawah Jadual
Ketiga Akta 366 sebagai bahan psikotropik.

Semasa Akta 366 ini mula dikuatkuasakan pada tahun 1952, hanya terdapat
140 bahan yang disenaraikan sebagai racun. Penambahan racun baru adalah
berdasarkan bahan kimia yang baru muncul dan memberi risiko kepada masyarakat
sekiranya tidak dikawal sebagai racun. Penambahan lebih daripada 1,500 racun baru
dalam tempoh 70 tahun dan peruntukan kawalan racun yang dipinda terakhir pada
33 tahun yang lalu, memberi bayangan terdapat keperluan untuk memperkukuhkan
kawalan ke atas racun dan bahan psikotropik.

Bagi memperkukuhkan kawalan ke atas racun dan bahan psikotropik, Akta
366 dipinda antara lain dengan memperuntukkan kesalahan berkaitan pembelian
racun daripada pemborong yang bukan pemborong berlesen dan dengan

memperkenalkan seksyen baharu 26A ke dalam Akta 366 yang memberi kuasa
