DR. 21.7.2022 27

Menteri Wilayah Persekutuan [Dato' Seri Dr. Shahidan bin Kassim]:
Terima kasih Tuan Yang di-Pertua. Soalan yang baik daripada Yang Berhormat
Kuala Langat.

Untuk makluman Ahli Yang Berhormat, projek-projek bagi mengatasi
masalah banjir di Kuala Lumpur adalah di bawah seliaan Jabatan Perparitan dan
Saliran Wilayah Persekutuan. Ini kerana JPSWP bertanggungjawab menyenggara
10 buah sungai utama dan 20 buah Kolam Takungan Banjir di Kuala Lumpur.

Bagi tujuan tersebut, JPS di bawah Kementerian Alam Sekitar dan Air (KASA)
telah menerima peruntukan tahun 2022 bagi menyenggara dan mengatasi masalah
banjir di Kuala Lumpur sebanyak RM83.62 juta yang merangkumi pemulihan sungai,
pemeliharaan sungai, kerja-keria kecemasan  luar jangka,  kerja-kerja
penyelenggaraan kolam takungan, program ramalan dan amaran banjir, rancangan
tebatan banjir dan juga penyelenggaraan sungai.

Walau bagaimanapun, susulan daripada masalah-masalah banjir kilat yang
berlaku, Jemaah Menteri pada 27 April 2022 telah memutuskan supaya DBKL
menggunakan rizab sedia ada DBKL bagi melaksanakan kesemua projek dan
program mitigasi banjir. Pembayaran balik akan dilakukan kemudian.

Projek-projek jangka pendek yang dirancang dan dilaksanakan oleh DBKL
termasuk menaik taraf sistem saliran terutama di kawasan hotspot banjir, memasang
floodgate, dengan izin, di parit induk yang di salur ke sungai dan membina tembok
penahanan banjir. Perbelanjaan bagi projek-projek jangka pendek dianggarkan
RM160 juta.

Bagi projek-projek jangka sederhana, DBKL bercadang untuk melaksanakan
lapan projek mitigasi banjir, antaranya di Jalan Sultan Salahuddin, Bulatan Dato’
Onn, sekitar Jalan Raja Mahdi, Sungai Toba, Segambut dan sistem saliran Jalan
Kuching. Cadangan ini melibatkan kerja-kerja pembinaan kolam takungan bawah
tanah dan kolam takungan terbuka, menaik taraf infrastruktur sistem perparitan sedia
ada dan perbelanjaan bagi projek-projek jangka sederhana dianggarkan RM345 juta.

Manakala bagi projek jangka panjang, DBKL telah melantik juru perunding
untuk melaksanakan kajian kesesuaian terhadap cadangan membina terowong
simpanan air bawah tanah berskala besar. Takungan air bawah tanah ini telah dibina
di beberapa buah bandar besar seperti Tokyo, Bangkok, Singapore dan Amsterdam.
Kita mengambil contoh terbaik bandar-bandar tersebut dalam mengatasi masalah
banjir di tempat mereka.

Tuan Yang di-Pertua, untuk makluman Yang Berhormat, bagi memastikan
projek-projek mitigasi banjir kilat ini dapat dilaksanakan dengan mantap dan
berkesan, satu taskforce mitigasi banjir kilat Wilayah Persekutuan Kuala Lumpur

telah ditubuhkan dan dipengerusikan oleh saya sendiri, Timbalan Menteri, Ketua
