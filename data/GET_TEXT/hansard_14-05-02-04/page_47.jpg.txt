DR. 21.7.2022 41

Tuan Yang di-Pertua: [Ketawa] Sempat lagi. Yang Berhormat Timbalan

Menteri, silakan.

8. Datuk Seri Shamsul Iskandar @ Yusre bin Haji Mohd Akin [Hang Tuah
Jaya] minta Menteri Kanan Perdagangan Antarabangsa dan Industri menyatakan
jumlah kelulusan Lesen Pengilangan secara ‘fast track’ melalui platform digital e-
Manufacturing License (e-ML) dan apakah mekanisme yang dilakukan oleh
kementerian ini berjaya menambah prestasi pelaburan di dalam negara.

Timbalan Menteri Perdagangan Antarabangsa dan Industri [Datuk Lim
Ban Hong]: Terima kasih Tuan Yang di-Pertua. Platform digital e-Manufacturing
License (e-ML) diperkenalkan di bawah Pelan Jana Semula Ekonomi Negara
(PENJANA). Bagi permohonan yang diterima oleh Lembaga Pembangunan
Pelaburan Malaysia (MIDA) mulai 1 Jun 2020 bagi mempercepatkan kelulusan lesen
pengilang dalam tempoh masa dua hari bekerja untuk projek pengilangan yang
bukan sensitif.

Bagi tempoh 1 Jun 2020 hingga 7 Julai 2022, sebanyak 1,517 projek telah
diluluskan lesen pengilangan melalui platform ini. Inisiatif e-ML ini bertujuan untuk
menambah baik dan memudah cara para pelabur menjalankan operasi perniagaan
di dalam negara seterusnya meningkatkan prestasi pelaburan. la juga selaras
dengan Dasar Pendigitalan Kerajaan bagi mempertingkatkan mutu penyampaian
perkhidmatan awam.

Berkaitan mekanisme ataupun pendekatan yang telah dilaksanakan oleh
MITI untuk menarik lebih banyak pelaburan ke dalam negara adalah seperti berikut.

Pertama, penggubalan Dasar Pelaburan Baharu Negara yang berteraskan
Aspirasi Pelaburan Nasional (NIA) bagi menyasarkan pelaburan berkualiti tinggi,
berintensifkan modal dan teknologi dengan berteraskan elemen-elemen alam
sekitar, sosial dan tadbir urus (ESG).

Kedua, penubuhan unit yang dinamakan dengan izin, Project Acceleration
and Coordination Unit (PACU) di MIDA dan pelbagai digital platform seperti
InvestMalaysia yang dapat mempercepatkan kelulusan dan pelaksanaan projek
pelaburan di setiap peringkat. Projek-projek pelaburan terutamanya projek-projek
baharu mengambil masa antara 12 hingga 24 bulan untuk dilaksanakan kerana
syarikat perlu mendapatkan pelbagai kelulusan dan lesen daripada pihak berkuasa
tempatan yang berkaitan seperti pemilihan dan pemilikan tapak, permohonan
keperluan utiliti dan permohonan agensi teknikal.

Bagi tahun 2019 sehingga Mac 2022 daripada 2,923 projek pengilangan yang
diluluskan oleh Jawatankuasa Nasional Mengenai Pelaburan (NCI) sebanyak 1,755

projek ataupun lebih kurang 60 peratus telah dilaksanakan.
