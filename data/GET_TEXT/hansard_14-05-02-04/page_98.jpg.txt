DR. 21.7.2022 92

Tuan Yang di-Pertua dan Ahli-ahli Yang Berhormat, pada masa ini, Akta 4
meliputi pekerja tanpa mempunyai had gaji dan tertakluk kepada pekerja yang
mempunyai hubungan, dengan izin, master and servant sahaja. Walau
bagaimanapun, siling caruman tertakluk kepada siling gaji sehingga RM4,000
sebulan sahaja seperti ketetapan dalam Jadual Ketiga.

Sejak mula dikuatkuasakan pada tahun 1971, siling gaji untuk caruman di
bawah Akta 4 kali terakhir dipinda pada tahun 2016. Sebagaimana pengumuman
Bajet 2022 oleh Yang Berhormat Menteri Kewangan pada 29 Oktober 2021, kerajaan
mencadangkan peningkatan siling gaji untuk caruman daripada RM4,000 kepada
RM5,000 untuk menambah baik faedah bagi 9 juta pekerja yang dilindungi oleh
PERKESO.

Sehubungan itu, suatu pindaan ke atas Akta 4 perlu dilaksanakan kerana,
Tuan Yang di-Pertua, peningkatan siling gaji bulanan RM5,000 akan mewujudkan
caruman yang baharu bagi lingkungi gaji bulanan daripada RM4,000 sehingga
RM5,000.

Peningkatan ini seterusnya dapat menambah baik perlindungan keselamatan
sosial PERKESO dengan meningkatkan faedah-faedah bagi akta ini seperti faedah
hilang upaya sementara, faedah hilang upaya kekal, pencen ilat dan pencen penakat.

Bagi menjelaskan lagi perkara ini, saya memberikan contoh. Sekiranya
seorang pekerja yang berumur 30 tahun dan bergaji lebih daripada RM5,000 layak
menerima faedah hilang upaya kekal, pengiraan bayaran pukal bagi pekerja tersebut
mengikut siling gaji sedia ada adalah berjumlah RM177,252.30 sahaja. Walau
bagaimanapun, berdasarkan pengiraan siling gaji yang baharu, pekerja yang sama
akan menerima sebanyak RM222,126.30. Dalam hal ini, terdapat peningkatan
sebanyak 25.3 peratus bagi siling gaji baharu berbanding siling gaji yang sedia ada.

Dalam proses menggubal pindaan ini, terdapat beberapa sesi libat urus telah
dijalankan bersama Kementerian Kewangan dan pihak-pihak berkepentingan.

Tuan Yang di-Pertua, cadangan pindaan ini akan melibatkan pindaan kepada
seksyen 5, Jadual Ketiga dan Jadual Keempat akta ini. Peruntukan-peruntukan sedia
ada yang dipinda adalah seperti berikut—

Subseksyen 5(2)— had siling gaji. Subseksyen 5(2) dipinda untuk menaikkan
had maksimum, dengan izin, insurability amount gaji pekerja daripada RM4,000
kepada RM5,000.

Jadual Ketiga— kadar caruman Jenis Pertama dan Kedua. Jadual ini
menyatakan kadar caruman Jenis Pertama dan Kedua yang dihitung berdasarkan
gaji bulanan untuk caruman. Caruman jenis pertama adalah bagi Skim Keilatan dan
Skim Bencana Kerja yang dibayar oleh pihak majikan dan pekerja. Caruman Jenis

Kedua adalah bagi Skim Bencana Kerja dan dibayar oleh majikan sahaja.
