DR. 21.7.2022 72

la menimbulkan persoalan bagaimana ubat yang disenaraikan dalam
Kumpulan B mengikut Akta Racun 1952 ini boleh dijual sewenang-wenangnya sekali
gus turut mendedahkan pengguna kepada risiko keselamatan kesihatan.

Tuan Yang di-Pertua, saya mohon penjelasan daripada Yang Berhormat
Menteri. Pertama, apakah langkah-langkah yang lebih efektif daripada kementerian
untuk mendidik rakyat mengenai kesan negatif pengambilan ubat-ubatan tanpa
preskripsi daripada doktor ini? Kedua, sejauh manakah penguatkuasaan dikenakan
ke atas farmasi-farmasi yang menjual ubat-ubatan di bawah kumpulan B ini kepada
masyarakat awam tanpa apa-apa preskripsi daripada doktor?

Ketiga, pada masa yang sama adakah kementerian berhasrat untuk
menghasilkan suatu perisian atau aplikasi yang lebih mudah untuk masyarakat awam
untuk membuat apa-apa laporan mengenai kegiatan yang menyalahi undang-
undang ini?

Tuan Yang di-Pertua, berkenaan preskripsi ubat-ubatan saya turut ingin
menyarankan agar diwujudkan suatu sistem preskripsi yang setara antara kerajaan
dengan swasta. Pengamalan sedia ada semasa preskripsi ubatan dari premis
kerajaan boleh diguna pakai untuk mendapatkan ubat daripada mana-mana premis
perubatan swasta.

Namun, saya mendapat maklumat bahawa preskripsi daripada pengamal
perubatan swasta tidak laku untuk mendapatkan apa-apa ubatan dari hospital
kerajaan. Soalan saya, adakah benar preskripsi daripada pengamal perubatan
swasta tidak laku untuk mendapatkan apa-apa ubatan di hospital kerajaan ini?

Preskripsi yang ada dalam sistem kesihatan kerajaan semasa telah terbukti
berkesan dan selamat untuk merawat pesakit. Oleh itu, saya yakin dan percaya dan
mencadangkan bahawa sudah tiba masanya kementerian berusaha mewujudkan
suatu sistem preskripsi yang seragam dan boleh digunakan di kedua-dua sektor iaitu
sektor kerajaan dan swasta. Hal ini kerana negara memerlukan kerjasama yang utuh
daripada kedua-dua sektor ini bagi memastikan keperluan rakyat terhadap
perkhidmatan kesihatan adalah mencukupi.

Tuan Yang di-Pertua, seterusnya penjualan suplemen sama ada yang telah
berdaftar atau yang tidak mendapat kelulusan daripada Kementerian Kesihatan
Malaysia kini tumbuh bagai cendawan selepas hujan. Bahkan kebanyakan produk
yang dipasarkan turut menggunakan teknik overclaim dengan izin bagi melariskan
jualan produk mereka.

Fakta yang amat menggerunkan adalah suplemen tambahan yang diambil
tanpa apa-apa preskripsi daripada pengamal perubatan bertauliah merupakan
antara penyumbang kepada kerosakan buah pinggang kronik dalam kalangan rakyat

Malaysia sehingga memerlukan rawatan dialisis.
