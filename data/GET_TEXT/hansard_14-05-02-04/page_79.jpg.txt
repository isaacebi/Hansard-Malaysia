DR. 21.7.2022 73

Oleh itu saya mohon penjelasan daripada pihak kementerian mengenai
beberapa isu. Pertama, adakah semua produk suplemen atau ubat-ubatan yang
mendapat kelulusan KKM adalah selamat untuk digunakan? Dengan kata lain,
apabila sesuatu produk itu berdaftar, maka ia merupakan bukti kukuh bahawa produk
tersebut selamat digunakan.

Kedua, bagi memastikan sama ada produk yang dijual benar-benar
mendapat kelulusan KKM, rakyat boleh menyemak di laman web Agensi Regulatori
Farmasi Negara (NPRA). Persoalan saya, sejauh mana kah laman web semakan
NPRA ini mesra pengguna dan mudah digunakan dan sejauh manakah langkah-
langkah kementerian untuk mendidik rakyat untuk menggunakan laman web NPRA
ini secara optimum bagi memastikan rakyat lebih cakna mengenai apa-apa produk
yang diambil tanpa preskripsi doktor. Sekian, Tuan Yang di-Pertua. Saya mohon
menyokong.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Setiu. Seterusnya dipersilakan Yang Berhormat Padang Serai.

2.56 ptg.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Salam sejahtera, salam harapan dan salam perpaduan diucapkan kepada
Tuan Yang di-Pertua, Ahli-ahli Yang Berhormat di pihak kerajaan mahupun
pembangkang. Marilah kita bersama-sama memanjat kesyukuran kerana berkat
rahmat Tuhan, Malaysia kekal aman dan kita mampu bersidang pada hari ini bagi
diskusi isu-isu yang menjadi perhatian rakyat jelata. Saya dengan rendah hati ingin
membahaskan Rang Undang-undang Racun. RUU ini adalah tentang peraturan dan
prosedur baru mengenai pembelian dan penjualan racun di pasaran Malaysia.

Tuan Yang di-Pertua, kita sedia maklum bahawa zaman telah berubah.
Sudah banyak teknologi baharu yang dikembangkan dan digunakan dalam pelbagai
aktiviti termasuk dalam penjualan dan hal ehwal kerajaan. Saya sudah meneliti RUU
ini dan didapati RUU ini akan memberi fleksibiliti kepada farmasi atau organisasi
untuk menggunakan dokumen dalam bentuk elektronik, sudah pasti perkara ini akan
memudahkan dokumentasi oleh farmasi. Akan tetapi ada beberapa perkara yang
saya rasa perlu diberikan perhatian dan penjelasan daripada pihak kementerian.

Dalam RUU menjelaskan kadar hukuman telah naik daripada RM10,000
kepada RM100,000 bagi kesalahan pengimportan, pengeksportan, pembuatan,
sabitan, campuran, pendispensan, penjualan, pembekalan, pemberian, pemilikan
atau penggunaan mana-mana bahan psikotropik yang tidak mengikut mana-mana

peraturan yang dibuat di bawah Akta 366.
