DR. 21.7.2022 25

Dato’ Seri Hishammuddin Tun Hussein: Terima kasih Yang Berhormat
Parit. Cabaran yang terpaksa kita lalui, saya sudah sebut secara ringkas tadi.
Cabaran sumber kewangan yang terhad, ketersediaan dan kesesuaian tapak
pembangunan, permohonan RKMAT tanpa kem, kompetensi kontraktor yang dipilih,
kenaikan kos bahan mentah, perubahan polisi kerajaan dari semasa ke semasa.

Akan tetapi bezanya mungkin dengan pelancaran Blueprint 3.0 kita sekarang,
ada beberapa pendekatan baharu yang kita cuba perkenalkan. Pertama, ia
mempunyai pelan pengurusan risiko dari sudut sumber, tadbir urus dan kumpulan
sasar. Ini bermakna sekiranya terdapat kekangan pada masa hadapan dari sudut
kewangan, tanah, ketidakpatuhan kontraktor, perubahan polisi dan pelbagai lagi
bentuk risiko seperti apa yang kita lalui sebelum ini, pelan pengurusan risiko ini telah
pun dikenal pasti di bawah Pelan Induk Ketiga ini.

Dua lagi perkara saya sebut baharu secara ringkas iaitu kaedah pembiayaan
RKMAT di mana semua proses perancangan, pembinaan dan sehinggalah ke
penyerahan unit RMKAT kepada MINDEF dicadangkan untuk dilaksanakan oleh
LTAT, ini sedang dirundingkan.

Akhir sekali, Blueprint Perumahan 3.0 akan melibatkan kerjasama
kementerian-kementerian yang lain, dan seperti saya sebut tadi, Kementerian
Perumahan dan Kerajaan Tempatan (KPKT) yang mana telah tampil ke hadapan
untuk membantu kita menjayakan dan cuba menyelesaikan kekangan-kekangan
yang kita hadapi sebelum ini.

Timbalan Yang di-Pertua [Dato' Mohd Rashid Hasnon]: Baik, terima kasih
Yang Berhormat Menteri Kanan Pertahanan. Masa sudah agak panjang tetapi saya
bagi satu lagi.

Tuan Mohamad bin Sabu [Kota Raja]: Satu lagi, ini penting ini, bekas
Menteri.

Timbalan Yang di-Pertua [Dato' Mohd Rashid Hasnon]: Tambahan yang
ketiga, sila, Yang Berhormat Kota Raja. Maksimum tiga.

Tuan Mohamad bin Sabu [Kota Raja]: Bekas Menteri.

Tuan Karupaiya a/l| Mutusami [Padang Serai]: Veteran ini, Veteran ini
mustahak ini. Menteri Pertahanan pun susah hendak jumpa. Macam mana ini?

Timbalan Yang di-Pertua [Dato' Mohd Rashid Hasnon]: Sila Yang
Berhormat Kota Raja.

Tuan Mohamad bin Sabu [Kota Raja]: Yang Berhormat Menteri, isu veteran
ini menjadi panas apabila Titah Yang di-Pertuan Agong dalam bulan Mac yang lalu,
diikuti dengan demonstrasi veteran. Pada zaman saya pun ada, ia kecil tetapi kini

makin besar. Bila veteran buat demonstrasi, imej negara menjadi kurang baik.
