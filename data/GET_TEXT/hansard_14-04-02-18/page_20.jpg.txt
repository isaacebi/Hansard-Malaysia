DR. 23.11.2021 14

yang berpendapatan rendah dan juga di bawah B40 dan sebagainya. Terima kasih

Yang Berhormat.

2 Tuan Sivakumar Varatharaju Naidu [Batu Gajah] minta Menteri Dalam
Negeri menyatakan jumlah banduan yang keluar dari penjara selepas tamat
hukuman dari tahun 2011 sehingga 2021. Apakah usaha-usaha kerajaan untuk
memastikan bekas-bekas banduan ini diterima oleh keluarga dan masyarakat serta
mempunyai keupayaan untuk menyara hidup tanpa diskriminasi.

Timbalan Menteri Dalam Negeri | [Dato’ Sri Dr. Haji Ismail bin Haji
Mohamed Said]: Terima kasih Tuan Yang di-Pertua. Terima kasih sahabat saya
Yang Berhormat Batu Gajah. Untuk makluman Yang Berhormat, rekod Jabatan
Penjara Malaysia bagi tahun 2011 hingga 1 Oktober 2021 menunjukkan seramai
1,940,579 orang banduan telah dibebaskan. Jabatan Penjara Malaysia melalui
Kementerian Dalam Negeri telah melaksanakan pelbagai usaha dalam memastikan
banduan yang dibebaskan tersebut dilengkapi dengan kemahiran yang mencukupi
sebelum mereka kembali ke dalam komuniti.

Antara program yang diperkenalkan oleh Jabatan Penjara Malaysia adalah
pertama, Program Jalinan Kasih iaitu untuk memperkukuhkan ikatan kekeluargaan
di antara penghuni dan keluarga agar mereka tidak berasa tersisih, bukan sahaja
sewaktu sedang menjalani hukuman dan pemulihan di dalam penjara, bahkan
setelah dibebaskan kelak. Pelaksanaan program ini adalah secara bersemuka dan
fizikal di antara banduan dan ahli keluarga bagi meningkatkan hubungan silaturahim
dan penerapan emosi antara mereka.

Kedua iaitu Pelepasan Banduan Secara Lesen (PBSL) merupakan salah satu
keistimewaan yang diberikan kepada banduan yang telah memenuhi syarat yang
telah ditetapbkan mengikut seksyen 43 Akta Penjara 1995 dan Peraturan 111
Peraturan-peraturan Penjara 2000. Melalui PBSL, seseorang banduan dapat
mencari peluang pekerjaan di samping berusaha menjalinkan hubungan
kekeluargaan semula. PBSL ini untuk pengetahuan Yang Berhormat adalah bagi
banduan yang tempoh hukumannya kurang daripada satu tahun.

Ketiga, banduan kemahiran luar penjara bertujuan memberi pendedahan
awal kepada banduan yang diluluskan melalui Program Pembangunan Insan (PPI),
khususnya banduan hukuman lama. Program ini adalah satu kaedah
pengintegrasian ke dalam masyarakat sebelum mereka dibebaskan sepenuhnya di
samping memulihkan kepercayaan terhadap diri dan masyarakat.

Selain itu, untuk pengetahuan Yang Berhormat sepanjang menjalani proses
pemenjaraan dan pemulihan, banduan akan mengikuti pelbagai program latihan

kemahiran bersijil di dalam penjara dengan kerjasama Jabatan Tenaga Kerja.
