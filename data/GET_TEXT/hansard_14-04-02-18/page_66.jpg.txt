DR. 23.11.2021 60

Seterusnya Tuan Pengerusi 030400 — Bantuan Geran Per Kapita Tabika
Perpaduan. Tabika perpaduan ini telah diperkenalkan pada tahun 1976 atas tujuan
memupuk semangat perpaduan, mengambil Rukun Negara sebagai panduan dan
semangat cintakan negara kepada anak-anak kecil ini.

Soalan saya yang pertama adakah Tabika Perpaduan sudah berjaya
mencapai objektif perpaduan tersebut?

Kedua, apakah model sistem silibus yang diperkenalkan dalam pendidikan
awal kanak-kanak ini?

Ketiga, adakah pengisian rohani dimasukkan juga dalam sistem pendidikan
awal ini? Terima kasih Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Tuaran.

12.59 tgh.

Datuk Seri Panglima Wilfred Madius Tangau [Tuaran]: Terima kasih Tuan
Pengerusi kerana memberi peluang kepada Tuaran untuk turut serta membahaskan
bajet Kementerian Perpaduan Negara peringkat Jawatankuasa.

Tuaran ingin membahaskan maksud Bekalan 14 melibatkan RM314,528,400
dan Maksud Pembangunan 14 melibatkan RM105,389,000. Istimewa untuk Butiran
020100 - Perpaduan Negara dan Integrasi Nasional. Dana sebanyak
RM189,172,700 telah disediakan iaitu merupakan 55 peratus keseluruhan
perbelanjaan mengurus kementerian ini.

Tuan Pengerusi, perpaduan adalah merupakan objektif utama setiap
Rancangan Malaysia bermula daripada Rancangan Malaysia Ke-1 sehinggalah
Rancangan Malaysia Ke-12 sekarang. Bermula dengan penubuhan Jabatan
Perpaduan pada tahun 1999 seterusnya menjadi Kementerian Perpaduan Negara
pada tahun 1972. Kementerian ini sudah beroperasi selama 51 tahun.

Namun, perpaduan negara bukan bertambah baik tetapi bertambah buruk.
Jika dianggarkan perbelanjaan tahunan purata untuk mengurus dana pembangunan
sebanyak RM500 juta maka kerajaan telah berbelanja sebanyak lebih kurang RM25
bilion dalam tempoh 51 tahun.

Bayangkan jika RM25 bilion itu dibelanjakan untuk membina infrastruktur
asas di Sabah agarnya masalah bekalan air, bekalan elektrik, bekalan talian internet,
Lebuh Raya Pan-Borneo dan naik taraf pelabuhan-pelabuhan seperti Pelabuhan
Sepanggar dan dengan itu dapatlah Sabah menarik pelabur-pelabur untuk melabur
dalam sektor pembuatan dan seterusnya menjana peluang-peluang pekerjaan dan
juga peluang-peluang perniagaan untuk rakyat Malaysia di Sabah.

Namun, kerajaan terpaksa juga berbelanja secara berterusan untuk

menyatupadukan masyarakat berbilang kaum yang tidak berkesudahan kerana apa?
