DR. 23.11.2021 64

Kemerdekaan Allahyarham Tunku Abdul Rahman Putera Al Haj berkaitan
perpaduan, “Kita semua adalah rakyat Malaysia, inilah ikatan yang menyatukan kita.
Marilah kita selalu ingat bahawa perpaduan adalah kekuatan asas kita sebagai
rakyat dan sebagai sebuah negara”.

Tuan Pengerusi, saya merujuk kepada Butiran 17300 - Pusat Rukun
Tetangga. Peruntukan yang diberikan sebanyak RM1,709,000 berbanding tahun
lepas RM742,000 sahaja. Saya ingin menarik perhatian pihak kementerian berkaitan
dengan satu kompleks perpaduan yang patut dibina di dalam kawasan Parlimen
Kuala Krai dan pemilihan yang tepat di Kuala Krai kerana Kuala Krai mempunyai
pelbagai bangsa seperti Melayu, Cina dan juga India. Akan tetapi dukacita
dimaklumkan, setakat yang saya dapat tahu ialah kompleks perpaduan ini tidak
terdapat dalam Rolling Plan 1.

Namun begitu, saya dan warga perpaduan Kuala Krai yakin dan sangat
berharap agar ia akan menjadi kejayaan dalam Rolling Plan 2 ataupun seterusnya
insya-Allah dalam RMKe-12 ini. Saya difahamkan terdapat sebidang tanah yang
sudah pun dikenal pasti untuk pembinaan kompleks perpaduan ini. Penubuhan
kompleks perpaduan ini sangat penting kerana ia bakal menjadi sebuah pusat yang
akan memupuk perpaduan di Kuala Krai juga di kalangan masyarakat bahkan
menjadi contoh kepada usaha mengeratkan hubungan kepada semua.

Butiran yang kedua ialah 10000 — Emolumen. Saya ingin menarik perhatian
pihak kementerian ialah berkaitan dengan kakitangan perpaduan yang tidak cukup
yang berbangkit di Kelantan khususnya. Saya mendapat maklumat di 10 buah
daerah di Kelantan hanya terdapat empat Pegawai Perpaduan Daerah. Maknanya
enam lagi kosong. Setiap pegawai perlu menyelia tugas-tugas kawasan yang tidak
mempunyai pegawai. Saya risau ia akan merencatkan usaha perpaduan yang kita
harapkan. Terutamanya dengan pelancaran Dasar Perpaduan Negara pada Ahad
nanti yang sudah pasti memerlukan kepada kerja berfokus.

Oleh itu, saya sangat berharap ketidakcukupan pegawai di negeri Kelantan
ini dapat diselesaikan secepat mungkin. Saya juga difahamkan ketidakcukupan
pegawai ini tidak berlaku di negeri-negeri lain.

Ketiga, Tuan Pengerusi, Butiran 040100 — Tambahan Geran Rukun
Tetangga iaitu sebanyak RM10,282,800 pada tahun 2022. Dengan wujudnya butiran
ini, semoga ia nanti akan memberi kebaikan kepada semua Rukun Tetangga.
Terdapat sebanyak 487 buah Rukun Tetangga di seluruh Kelantan. Kuala Krai
sendiri mempunyai 38 buah Rukun Tetangga. Saya difahamkan sebelum ini setiap
Rukun Tetangga ini mendapat geran sebanyak RM6,000 bagi satu tahun. Dengan
wujudnya geran ini, saya yakin ia akan jadi suntikan semangat kepada sukarelawan-

sukarelawan di kawasan Rukun Tetangga ini.
