DR. 23.11.2021 126

Afrika, Negara-negara Berkecuali (Non-Aligned Movement), dengan izin dan juga
Kerjasama Selatan-Selatan?

Di bawah Butiran 010400 iaitu Protokol, saya ingin bertanya, apakah
sebenarnya kerja-kerja hakiki pegawai-pegawai diplomat kita di luar negara? Hal ini
kerana saya dapati ada juga antara mereka yang diarah untuk menjemput VVIP yang
sampai di lapangan terbang, termasuklah pada waktu-waktu yang agak pelik seperti
jam 2.00 pagi atau 3.00 pagi. Ada juga VVIP yang sampai hanya untuk transit sahaja,
tetapi itu pun terpaksa ditemui oleh pegawai-pegawai diplomat kita di luar negara.

Saya juga mendengar rintihan dalam kalangan mereka bahawa ada
ketikanya mereka disuruh untuk mengiringi VVIP ini pergi membeli-belah, pergi
shopping. Kadang-kadang itu bukan VVIP tetapi isteri VVIP. Ada sampai tahap kena
angkat barang-barang yang dibeli dan sebagainya. Saya minta supaya Wisma Putra
arahkan pegawai-pegawai diplomat kita ini untuk menghentikan aktiviti seperti itu.

Saya ingin bangkitkan juga mengenai diplomasi kebudayaan yang mana
peruntukannya disediakan, sepertimana yang telah diumumkan oleh Yang
Berhormat Menteri. Saya ingin tahu, apakah agaknya yang boleh kita buat untuk
memperkenalkan negara kita daripada segi kebudayaan bertujuan untuk diplomasi,
walhal kita sekarang ini terpaksa menjelaskan mengenai masalah kleptokrasi yang
membelenggu negara kita?

Saya ingin menyampaikan juga rayuan daripada pihak perwakilan asing yang
berada di Malaysia. Mohon supaya mereka ini diberikan peluang untuk
mempersembahkan watikah mereka kepada Kebawah Duli Yang Maha Mulia Yang
di-Pertuan Agong pada kadar yang munasabah dan juga dibenarkan untuk membuat
kunjungan hormat kepada Yang Berhormat Menteri.

Di bawah Butiran 050300 - Penyelenggaraan dan juga di sekalikan dengan
Butiran 00100 iaitu Pejabat-pejabat dan Bangunan-bangunan di Seberang Laut.
Saya mendapat aduan daripada beberapa orang diplomat kita menyatakan bahawa
bangunan-bangunan termasuk kedutaan-kedutaan kita di luar negara dalam
keadaan yang tidak diselenggara dengan baik. Saya tahu bahawa_ bajet
pembangunan kita semakin meningkat berbanding dengan tahun lepas, tetapi saya
harap perkara ini dapat diberikan tumpuan.

Kita tahu bahawa di awal bajet ini disebutkan pada “Outcome 1: Kebebasan
berdaulat dan keutuhan Wilayah Malaysia dipertahan”. Di bawah Butiran 020300
iaitu Keselamatan Pelbagai Hala dan Pertubuhan Antarabangsa, saya _ ingin
bertanya, apakah sebenarnya peranan Wisma Putra untuk mempertahankan
kedaulatan negara kita memandangkan banyak kejadian yang berlaku melibatkan

warga asing di dalam negara kita ini yang sebenarnya menjejaskan nama baik
