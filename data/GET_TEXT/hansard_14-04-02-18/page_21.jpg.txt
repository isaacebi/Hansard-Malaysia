DR. 23.11.2021 15

Banyak lagi program yang kita lakukan sama ada melalui Program Corporate Smart
Internship (CSI) iaitu kerjasama dengan syarikat swasta bagi memberi peluang untuk
orang di parol menyertai sektor pekerjaan. Antara syarikat yang melibatkan CSR
dengan Jabatan Penjara seperti syarikat Panasonic, MAMEE, FELDA, FELCRA,
LKPP Corporation dan juga syarikat swasta yang lain.

01050

Kementerian Dalam Negeri melalui Jabatan Penjara telah melaksanakan
banyak program latihan kemahiran dan pemulihan untuk banduan sama ada di dalam
mahupun di luar penjara agar banduan berkenaan mempunyai keupayaan untuk
menyara hidup tanpa diskriminasi. Terima kasih Tuan Yang di-Pertua.

Tuan Sivakumar Varatharaju Naidu [Batu Gajah]: Terima kasih Tuan Yang
di-Pertua. Terima kasih kepada Yang Berhormat Menteri. Baru-baru ini, kerajaan
menggalakkan Ahli-ahli Parlimen memakai baju batik ke Parlimen pada setiap hari
Khamis, tahniah.

Untuk makluman Dewan yang mulia, penjara-penjara kita juga menghasilkan
produk batik yang baik. Saya berharap industri pembuatan batik oleh banduan ini
diperkasakan. Promosi dan pameran produk batik dari penjara harus dilakukan di
Parlimen dan semua jabatan dan agensi-agensi kerajaan yang lain.

Saya ingin tahu sama ada, kita mempunyai agensi khusus untuk membantu
mempromosi dan memasarkan produk-produk yang dihasilkan oleh bekas banduan
untuk menyara hidup seperti produk batik, rotan, lukisan dan sebagainya. Mohon
Yang Berhormat Menteri bagi penjelasan. Terima kasih Yang Berhormat Menteri.

Dato’ Sri Dr. Haji Ismail bin Haji Mohamed Said: Terima kasih sahabat
saya. Memang ini satu pandangan yang cukup baik. Memang di dalam penjara kita
ada Skim Latihan Kemahiran melalui Skim IKS iaitu sama ada pembuatan untuk
jahitan yang kita sebut yang telah tersohor di dalam negara kita seperti Yang
Berhormat sebut- batik.

Terbaharu iaitu tenun diraja. Ini yang dinaungi oleh Ke Bawah Duli Yang
Maha Mulia Seri Paduka Baginda Raja Permaisuri Agong dan juga satu- produk yang
cukup baik, iaitu bahan cucian kimia kita untuk penjara seluruh negara. Ini dilakukan
dan diusahakan oleh banduan di dalam penjara.

Kita yang saya sebut tadi melalui JTK, kita akan usahakan dan kita juga
sedang berusaha untuk membincangkan dengan kementerian-kementerian yang lain
seperti Kementerian Pembangunan Usahawan dan Koperasi (MEDAC). Apabila
mereka ini keluar, mereka ada dana untuk dibantu apabila mereka keluar ke dalam
masyarakat setempat. Terima kasih Tuan Yang di-Pertua.

Dato’ Haji Salim Sharif [Jempol]: Tuan Yang di-Pertua.

Tuan Yang di-Pertua: Yang Berhormat Jempol.
