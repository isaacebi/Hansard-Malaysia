DR. 23.11.2021 12

1040

Berapa nilai hartanah yang terjual melalui kempen HOC ini sepanjang tahun
2021. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat. Yang Berhormat
Timbalan Menteri.

Dato’ Sri Dr. Haji Ismail bin Abd Muttalib: Terima kasih Tuan Yang di-
Pertua. Terima kasih Yang Berhormat Machang. Sebenarnya terdapat beberapa
inisiatif yang dilakukan oleh kerajaan untuk membantu menjual rumah-rumah yang
tidak laku dijual ini. Umpamanya Kempen Pemilikan Rumah atau Home Ownership
Campaign (HOC) dan juga memperkenalkan peraturan panduan kepada pemaju
perumahan untuk mengemukakan kajian kebolehperlaksanaan rumah sebelum
perumahan dilaksanakan.

Tuan Yang di-Pertua dan Ahli Yang Berhormat, mulai Jun 2020 hingga 31
Ogos 2021 terdapat 67,576 unit rumah telah terjual dengan keseluruhan RM52.32
bilion sebelum diskaun dan RM43.53 bilion selepas diskaun. Ini menjadikan jumlah
penjimatan pembeli adalah berjumlah RM8.79 bilion. HOC ataupun Home Ownership
Campaign ini diteruskan sehingga 31 Disember 2021 ini.

Insya-Allah kementerian akan meneliti balik kerana faedah dari HOC ini amat
besar, bukan sahaja kepada pengusaha-pengusaha ataupun industri perumahan
tetapi juga pembeli-pembeli. Dalam hal ini, kerajaan telah mengalami kehilangan
hasil sebenarnya Tuan Yang di-Pertua daripada duti setem berdasarkan kiraan
mudah sekitar RM400 juta hingga RM500 juta.

Tuan Yang di-Pertua, beberapa maklumat tambahan saya akan beri kepada
Yang Berhormat Machang bagi memberikan gambaran sebenar bagaimana HOC ini
dapat dilaksanakan dengan cara yang terbaik. Terima kasih Tuan Yang di-Pertua.

Tuan Yang di-Pertua: Yang Berhormat Pasir Gudang.

Tuan Hassan bin Abdul Karim [Pasir Gudang]: Terima kasih Tuan Yang
di-Pertua. Yang Berhormat Timbalan Menteri, sekiranya ada statistik, bolehkah
beritahu di dalam Dewan yang mulia ini berapakah jumlah rumah yang tidak terjual
di Forest City, di Iskandar Puteri Johor Bahru di sana. Kalau tiada, jawapan bertulis
pun boleh. Terima kasih.

Tuan Yang di-Pertua: Terima kasih.

Dato’ Sri Dr. Haji Ismail bin Abd Muttalib: Tuan Yang di-Pertua, saya sudah
sebutkan tadi antara negeri yang tertinggi ialah Johor iaitu sejumlah 6,441 unit rumah
yang tidak terjual. Saya minta maaf kerana kita tidak ada detail secara lokaliti itu
tetapi insya-Allah Yang Berhormat saya akan salurkan kepada Yang Berhormat
maklumat tambahan kekosongan rumah yang tidak terjual di kawasan berkenaan.

Terima kasih Tuan Yang di-Pertua.
