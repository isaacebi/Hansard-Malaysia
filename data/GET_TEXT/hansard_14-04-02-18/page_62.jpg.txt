DR. 23.11.2021 56

menggembleng sepenuhnya penubuhan Kelab Rukun Negara ini bagi melahirkan
generasi yang menitikberatkan soal perpaduan negara pada masa hadapan?

Ketiga, di bawah butiran yang sama, saya juga ingin bertanya mengenai
keanggotaan Majlis Penasihat Perpaduan Negara. Apakah telah ada saranan dan
pengesyoran daripada majlis penasihat ini dalam memacu perpaduan negara?

Seterusnya saya ingin menyentuh Butiran 020200 -— Perhubungan
Masyarakat dan juga Butiran 020300 — Pembangunan Masyarakat. Saya mohon
perincian daripada kementerian bagi kedua-dua butiran ini yang menyentuh
mengenai dasar khusus pembangunan masyarakat dalam negara. Di sini, dua
butiran ini tidak jauh bezanya iaitu berkaitan perhubungan masyarakat dan
pembangunan masyarakat. Jika diteliti bahagian huraian, aktiviti di bawah butiran
perhubungan masyarakat lebih menjurus kepada keharmonian antara agama,
manakala aktiviti di bawah butiran pembangunan masyarakat lebih tertumpu kepada
dasar inisiatif dan program kesejahteraan komuniti di pelbagai peringkat. Saya
melihat kedua-dua butiran ini boleh digabungjalinkan di bawah satu perkara kerana
item utama yang ditekankan dalam kedua-dua butiran ini tidak jauh bezanya.

Tuan Pengerusi, seterusnya Butiran 040100 — Tambahan Geran Rukun
Tetangga. Di sini terdapat peruntukan baharu yang melibatkan RM10.3 juta di bawah
butiran ini. Saya ingin bertanya, apakah yang dirancang oleh pihak kementerian
dengan peruntukan terhadap Geran Rukun Tetangga ini. Kita sedia maklum bahawa
jawatankuasa setempat seperti Rukun Tetangga ini sangat penting bukan sahaja
sebagai agen perpaduan, bahkan juga membantu dalam isu-isu sosial yang lain
melibatkan keselamatan dan sosioekonomi masyarakat setempat.

Oleh sebab itu, langkah kementerian untuk memperkukuhkan institusi Rukun
Tetangga ini sangat dialu-alukan. Sebelum ini, Kementerian pernah memaklumkan
untuk mengurangkan had jumlah unit rumah di satu-satu kawasan perumahan
kepada 1,000 buah daripada 1,500 buah bagi membentuk Jawatankuasa Rukun
Tetangga. Perkara ini memerlukan pindaan terhadap syarat di bawah Akta Rukun
Tetangga 2012.

Saya ingin bertanya, apakah perkembangan terkini terhadap langkah yang
diambil ini. Apakah kementerian meletakkan sasaran terhadap pembentukan
Jawatankuasa Rukun Tetangga yang lebih banyak dengan pengurangan had jumlah
unit rumah tadi? Sejauh manakah penglibatan Rukun Tetangga sedia ada terhadap
Pelan Pemerkasaan Kepimpinan Komuniti Rukun Tetangga 2021-2030 yang
memfokuskan kepada pembangunan serta pemerkasaan peranan Rukun Tetangga
di seluruh negara? Apakah inisiatif yang dirangka bagi memenuhi pelan

pemerkasaan komuniti tersebut?
