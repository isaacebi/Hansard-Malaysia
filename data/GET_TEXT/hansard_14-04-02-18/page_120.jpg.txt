DR. 23.11.2021 114

5.03 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi. Butiran 020800 —
Sekretariat Kebangsaan ASEAN-Malaysia. Fungsinya ialah pertamanya melindungi,
mempromosi dan memelihara kepentingan Malaysia dan serantau berkaitan tiga
tonggak utama ASEAN terutamanya dalam isu politik dan keselamatan di platform
ASEAN.

Isunya Tuan Pengerusi ialah berkait dengan pencerobohan ruang udara
Malaysia. Pada 3 Jun 2021 TUDM telah mengesan kemasukan 16 pesawat Tentera
Udara Republik Rakyat China di ruang udara negara kita. Begitu pun, jurucakap
kedutaan China di Malaysia menyatakan menurut undang-undang antarabangsa
pesawat tentera China menikmati kebebasan penerbangan berlebihan di ruang
udara yang relevan.

Namun begitu, berdasarkan semakan radar oleh TUDM memang terbukti
bahawa pesawat tersebut memasuki ruang udara Malaysia. Menurut United Nations
Convention on the Law of the Sea (UNCLOS) Perkara 58(1) dan Perkara 88,
sebarang kebebasan untuk bergerak ruang udara digunakan itu untuk keamanan
dan penerbangan komersial. Namun yang bertujuan ketenteraan sukar untuk
diterima. Terdapat perbezaan antara ketenteraan dan juga komersial. Ketenteraan
tidak boleh dijustifikasikan di bawah UNCLOS.

Soalan saya adakah wujud perancangan dari kementerian untuk
mengadakan perbincangan dengan negara-negara ASEAN di platform ASEAN. Ini
bagi mencapai satu persetujuan supaya perkara sedemikian tidak berulang demi
keselamatan ruang udara kita dengan premis yang ada iaitu melalui platform ASEAN
untuk rundingan bagi memungkinkan keselamatan negara terjamin.

Tuan Pengerusi dalam Butiran 020100 — Ekonomi Pelbagai Hala dan Alam
Sekitar. Kita mempunyai perjanjian ASEAN Mengenai Jerebu Rentas Sempadan
(ATHP) yang telah diratifikasi oleh 10 anggota dan ia merupakan platform sangat
penting untuk menangani isu ini berikutan prinsip kita untuk tidak campur tangan
dalam urusan domestik antara satu sama lain. Telah wujud kebimbangan bahawa
terdapat negara yang masih mengambil tindakan unilateral misalnya mewujudkan
Akta Pencemaran Jerebu Rentas Sempadan mereka sendiri.

Namun, Malaysia mengambil keputusan untuk tidak membuat penyelesaian
seumpama itu kerana ia mencampuri kedaulatan negara-negara lain. Persoalan
saya apakah status keberkesanan perjanjian ASEAN Mengenai Jerebu Rentas
Sempadan (ATHP) ketika ini kepada negara kita dalam menangani isu yang masih

berulang saban tahun.
