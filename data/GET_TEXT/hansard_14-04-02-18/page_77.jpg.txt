DR. 23.11.2021 71

Jadi saya mohon Yang Berhormat Menteri memperjelaskan kenapa Yang
Berhormat Menteri Perpaduan tidak memperjuangkan apa yang dimaksudkan
sebagai Keluarga Malaysia bagi memastikan peruntukan seharusnya ditambah bagi
tahun hadapan. Akan tetapi itu tidak berlaku. Yang lebih malang lagi Yang Berhormat
Menteri, peruntukan yang disediakan itu pun gagal diurus tadbir dengan baik
sehinggakan berlaku penyelewengan yang kini disiasat oleh SPRM. Persoalan saya
kepada Yang Berhormat Menteri, apakah langkah-langkah yang akan diambil dan
jaminan Yang Berhormat Menteri supaya penyelewengan yang telah berlaku ini tidak
berulang lagi pada tahun 2020. Dengan ini saya akhiri perbahasan saya. Saya
mengucapkan terima kasih kerana mengizinkan Sungai Siput.

Tuan Pengerusi: Terima kasih Yang Berhormat Sungai Siput. Yang

Berhormat Tebrau, silakan.

2.57 ptg.

Tuan Steven Choong Shiau Yoon [Tebrau]: Terima kasih Tuan Pengerusi
mengizinkan saya sertai perbahasan. Tuan Pengerusi, isu yang saya akan sentuh
adalah di bawah Butiran 02000 — Perpaduan Negara. Perpaduan di negara kita
bukan pada tahap yang sangat baik kerana kita nampak masih terdapat banyak
kekeliruan. Kalau sesuatu isu timbul di negara kita, masyarakat masing-masing akan
mengeluarkan perasaan mereka yang tidak menyenangkan akan negara.

Jadi saya berharap Yang Berhormat Menteri Perpaduan akan memainkan
satu peranan yang baik pada masa yang akan datang supaya masyarakat kita tidak
kira kaum dan agama boleh bersama. Macam mana kita boleh adakan? Bagi saya
adakan program atau aktiviti di semua tempat yang melibatkan Ahli Parlimen. Ini
supaya semua kaum boleh terlibat dalam aktiviti dan mereka boleh menambah
persefahaman di antara satu sama lain, sekiranya ada isu untuk sama-sama
berbincang. Bukannya berbincang di kalangan golongan sendiri supaya kita boleh
mengelakkan isu yang tidak menyenangkan semua pihak dan akan menjadi isu yang
besar pada masa akan datang.

Saya difahamkan, pelantikan ketua masyarakat Cina dan juga India akan
dibawa masuk di Kementerian Perpaduan tidak lama lagi. Saya berharap dalam
pemilihan dan pelantikan ini akan melibatkan Ahli Parlimen supaya mereka boleh
memberi cadangan. Ini kerana ketua masyarakat India dan juga Cina ini pun
berkhidmat kepada masyarakat dengan membantu Ahli-ahli Parlimen supaya setiap
isu yang berbangkit di kawasan dapat disampaikan ke Ahli-ahli Parlimen dan boleh
bekerjasama untuk mengatasi masalah. Saya faham ini akan dilakukan yang
melibatkan semua Ahli Parlimen bagi cadangan supaya orang yang sesuai dapat
dilantik.
