DR. 23.11.2021 104

dalam beberapa isu terutamanya isu Palestin, OIC seakan hidup segan mati tidak
mahu dalam membicarakan malah mengambil tindakan terhadap rejim Israel yang
begitu kejam dan rakus membaham dan menghancurkan Palestin.

Kekurangan keazaman politik OIC tidak lagi boleh dijadikan alasan
membiarkan kekejaman Israel berterusan. Pendirian rasmi Kerajaan Malaysia
menegaskan bahawa Israel yang diketuai oleh Zionis Yahudi adalah kerajaan haram
yang dibina di atas bumi dan negara Palestin yang dirampas sejak tahun 1948.
Kesan pencerobohan Zionis Yahudi itu telah mengakibatkan kehilangan nyawa
ratusan ribu orang rakyat Palestin manakala jutaan mereka diusir keluar daripada
negara sendiri dan menimbulkan konflik berpanjangan di rantau tersebut.

Tindakan Zionis Yahudi dan negara haram Israel menyerang, membunuh
dan merampas bumi umat Islam di Palestin adalah sebenar-benar keganasan yang
layak untuk pelakunya digelar sebagai pengganas dan terrorist serta merupakan
jenayah antarabangsa yang perlu disekat dan dihalang oleh dunia dengan apa cara
sekalipun.

Kesatuan dan perpaduan umat Islam khususnya negara-negara OIC serta
gabung jalin perhubungan pertubuhan bukan kerajaan ataupun NGO perlu
diperkukuhkan dalam menghadapi kezaliman Zionis Yahudi. Kerajaan Malaysia
melalui OIC perlu menggandakan peranan menggembleng tenaga umat Islam bagi
memperjuangkan perlindungan antarabangsa kepada warga Palestin di Ghaza dan
juga di Tebing Barat. Ini sekali gus menolak sebarang ancaman daripada serangan
serta gerakan penjajahan rejim Zionis Israel. Itu sahaja Tuan Pengerusi. Terima
kasih.

Tuan Pengerusi [Dato’ Mohd Rashid Hasnon]: Terima kasih Yang

Berhormat Kuala Krai. Seterusnya Yang Berhormat Bukit Bendera.

4.34 ptg.

Tuan Wong Hon Wai [Bukit Bendera]: Terima kasih Tuan Pengerusi. Saya
turut ingin menyertai perbahasan Perbekalan 2022, Kementerian Luar Negeri
peringkat Jawatankuasa. Tuan Pengerusi, saya meneliti tren bajet untuk
Kementerian Luar Negeri dan terdapat peningkatan dan tahun ini diperuntukkan
RM868.5 juta berbanding RM778 juta pada tahun lalu.

Malaysia mempunyai 111 orang perwakilan di luar negara, foreign mission di
85 buah negara. Angka ini secara relatifnya besar berbanding jiran-jiran kita di
negara ASEAN iaitu kita di belakang Indonesia tetapi kita mempunyai lebih banyak
foreign mission berbanding Thailand dan juga Singapura. Singapura hanya

membuka 47 buah pejabat di 31 buah negara sahaja.
