DR. 23.11.2021 101

membuat lawatan negara yang kedua selepas Indonesia ini. Silalah melawat ke
Singapura. Terima kasih.

Tuan Pengerusi [Dato’ Mohd Rashid Hasnon]: Terima kasih Yang
Berhormat Padang Rengas. Seterusnya saya menjemput Yang Berhormat Pulai.

Lima minit.

4.24 ptg.

Datuk Seri Haji Salahuddin bin Ayub [Pulai]: Bismillahi Rahmani Rahim,
Tuan Pengerusi. Saya mengucapkan terima kasih atas peluang yang diberikan.
Cuma Yang Berhormat Menteri ataupun Yang Berhormat Timbalan Menteri Luar
Negeri ada?

Tuan Pengerusi [Dato’ Mohd Rashid Hasnon]: Yang Berhormat Timbalan
Menteri ada.

Datuk Seri Haji Salahuddin bin Ayub [Pulai]: Yang Berhormat Bandar
Tun Razak, terima kasih. Saya bermula dengan Butiran 030400 — Institut Diplomasi
dan Hubungan Luar Negeri (IDFR) dan menyentuh juga tentang Butiran 040000 —
Hubungan Diplomasi dan Kerjasama Dua Hala.

Saya bermula dengan Institute of Diplomacy and Foreign Relations. Tuan
Pengerusi, saya ingin mendapat kepastian pada petang ini, adakah kerajaan melalui
Wisma Putra bersedia untuk mengkaji tentang duta-duta yang bertaraf Menteri ini
kerana saya yakin dan percaya bahawa kita memerlukan— negara memerlukan
seorang ahli politik ataupun diplomat yang paling tidak pun boleh mengangkat nama
negara dan memenuhi fungsi asas sebagai seorang duta iaitu untuk
memperhitungkan kepentingan negara daripada aspek pelancongan dan juga
daripada aspek pelaburan. Di samping aspek-aspek politik yang dibahaskan oleh
Yang Berhormat Padang Rengas tadi, saya setuju bahawa negara memerlukan
kepada hubungan diplomatik yang lebih cemerlang pada masa akan datang.

Kita tidak mahu negara menghabiskan hasil negara melalui makan gaji buta
ataupun mungkin makan gaji haram kerana peranan duta ini sangat penting.
Sebahagiannya telah disebut oleh Yang Berhormat Padang Rengas tadi dan saya
ingin melihat kepada peranan negara-negara dalam dunia ini yang berjaya
mengemukakan satu approach baharu iaitu apa yang dikatakan soft power dengan
izin, yang telah dilakukan dengan cemerlang sebagai contohnya Korea Selatan. la
bukan sahaja cemerlang dari segi aspek politik, tetapi dengan pendekatan soft power
melalui budaya, maklumat, informasi, pendidikan, seni dan kita melihat bagaimana
K-pop sebagai contoh berjaya dikomersialkan dan dieksport nama ke luar negara
dan juga drama-drama bersiri Korea yang dapat menempatkan dalam stesen-stesen

televisyen antarabangsa dan juga memperkenalkan budaya asli Korea Selatan itu.
