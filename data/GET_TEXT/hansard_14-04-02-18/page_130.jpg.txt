DR. 23.11.2021 124

Dalam Butiran 020200 iaitu Hak Asasi Manusia dan Kemanusiaan, saya ingin
mengucapkan tahniah kepada Kementerian Luar Negeri kerana kita telah dipilih
untuk menyertai Majlis Hak Asasi Manusia di Pertubuhan Bangsa-bangsa Bersatu.
Penglibatan kita dalam misi kemanusiaan mestilah kita teruskan dan mestilah kita
selaraskan.

Di peringkat ASEAN, kita ada Piagam ASEAN (ASEAN Charter). Jadi, saya
ingat ini pun mungkin ada sedikit konfliklah dengan sikap neutral kita selama ini
dalam isu-isu domestik di negara-negara lain. Jadi, saya ingin tahu, adakah
kementerian melihat penglibatan kita sebagai Ahli Majlis Hak Asasi Manusia di
peringkat PBB ini akan mengubah cara kita berinteraksi, terutamanya tadi dalam
konteks ASEAN?

Saya juga minta Kementerian Luar Negeri memastikan bahawa laporan
SUHAKAM yang hanya pertama kali dan hanya sekali sahaja diperdebatkan di
Dewan ini pada tahun 2019, agar dijadikan sebagai sebuah dokumen yang wajib
untuk kita bahaskan di Dewan ini setiap tahun. Jadi, barulah kita tahu situasi
kebebasan dan juga hak asasi manusia di negara kita.

Juga, cara kita mengendalikan isu-isu pelarian seperti Rohingya dan Uyghur,
misalnya. Meskipun banyak benda baik yang kita buat, kita mesti semak semula
layanan kita terhadap warganegara sendiri juga sama ada dalam kehidupan yang
biasa ataupun sebahagiannya dalam tahanan, juga mesti kita lihat kerana ia juga
menyentuh isu hak asasi manusia.

Dalam Butiran 020200 juga, saya ingin bertanya kepada kementerian,
selaras dengan keanggotaan kita dalam Majlis Hak Asasi Manusia ini. Apakah kita
akan menandatangani perjanjian antarabangsa berkaitan dengan perkara-perkara
termasuk misalnya United Nations Convention Against Torture (UNCAT). Sebelum
ini, Yang Berhormat Menteri sendiri pernah bawa ICERD dan sebagainya. Tadi, saya
sebut tentang IDFR memberi kursus kepada Ahli-ahli Parlimen. Adalah wajar
sebenarnya Ahli-ahli Parlimen diberikan pendedahan tentang banyak perjanjian
antarabangsa. Kenapa kita tidak mengambil bahagian atau kenapa kita mengambil
bahagian. Jadi, ini adalah baik untuk kita kongsi bersama.

Dalam Butiran 020300 - Keselamatan Pelbagai Hala dan Pertubuhan
Antarabangsa, sebelum ini kita menjadi anggota Majlis Keselamatan PBB. Jadi,
saya harap oleh sebab tempoh kita dalam Majlis ini sudah berakhir, satu laporan
boleh diberikan kepada semua Ahli Parlimen tentang penglibatan kita. Apakah
keputusan-keputusan yang kita ambil, apakah keputusan-keputusan yang kita
persetujui dan juga apa juga keputusan yang mungkin kita tolak?

Kita juga mesti maklum bahawa macam saya sebutkan tadi, Kementerian

Luar Negeri ini berkaitan dengan banyak kementerian lain. Kita juga mesti maklum
