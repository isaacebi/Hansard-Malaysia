DR. 23.11.2021 49

Tuan Pengerusi, saya merujuk kepada Butiran 020100 - Perpaduan Negara
dan Integrasi Nasional. Saya menyambut baik slogan Keluarga Malaysia yang
dibawa oleh Yang Amat Berhormat Perdana Menteri. Slogan tersebut manifestasi
yang amat jelas dan tepat bagi menghidupkan semangat perpaduan. Umum
mengetahui Kementerian Perpaduan Negara akan melancarkan Pelan Tindakan
Perpaduan Negara 2021-2030 dan Pelan Perpaduan Keluarga Malaysia 2021-2025
pada penghujung November ini.

Persoalannya, apa perbezaan dasar tersebut dengan Dasar Perpaduan
Negara dan Pelan Tindakan Perpaduan Negara yang sudah dilancarkan sebelum ini.
Sejauh manakah keberkesanan pelaksanaan dasar serta pelan yang telah
dilaksanakan sebelum ini? Selain itu, sejauh mana penerimaan rakyat terhadap
dasar-dasar yang telah dijalankan sebelum ini? Buktinya merujuk kepada kenyataan
Ketua Pengarah Kesihatan mengatakan bahawa perpaduan rakyat Malaysia masih
lagi berada dalam tahap lemah. Hal ini dimanifestasikan melalui semangat
perpaduan yang masih lagi kurang dalam melawan COVID-19.

Kita masih lagi berlawan sesama sendiri daripada segi pendapat, pendekatan
dan sebagainya. Bukannya melawan menentang virus tersebut. Oleh itu, apakah
usaha pihak kementerian dalam memastikan semangat perpaduan rakyat Malaysia
boleh diperkukuhkan lagi?

Tuan Pengerusi, perkara seterusnya mengenai butiran ini berkenaan
penggunaan Bahasa Melayu sebagai medium bagi mewujudkan dan mengutuhkan
perpaduan sesama kaum. Tidak dinafikan, memupuk semangat jati diri yang
dikongsi bersama dalam masyarakat majmuk yang berlainan agama dan
kepercayaan merupakan satu perkara yang amat rumit. Namun semangat jati diri ini
dapat dijelaskan dengan memupuk semangat cinta akan Bahasa Kebangsaan.

Sebagai contoh masyarakat Jepun yang telah berjaya membuktikan mereka
maju kerana minda mereka bebas dari belenggu dan dipengaruhi oleh bahasa asing.
Namun apa yang berlaku hari ini, penggunaan Bahasa Melayu yang melambangkan
jati diri masyarakat Malaysia amat membimbangkan. Perkara ini dibuktikan dengan
pencampuran bahasa Inggeris dan Bahasa Melayu dalam pertuturan seharian. Oleh
itu, apakah agenda pihak kementerian dalam perpaduan kaum di Malaysia dapat
diperkukuhkan melalui penggunaan Bahasa Kebangsaan ini?

Butiran 17300 - Pusat Rukun Tetangga. Perkara terakhir berkenaan butiran
ini saya ingin menyentuh berkenaan Skim Rondaan Sukarela (SRS). Sejauh mana
keberkesanan SRS dalam membantu pihak berkuasa membendung kegiatan
jenayah dan gejala dalam kawasan rukun tetangga serta bilangan terbaru yang

menyertainya? Selain itu bagaimana pula dengan keselamatan para petugas.
