DR. 23.11.2021 7

Tuan Yang di-Pertua: Terima kasih. Kalau boleh jawab sekali dengan Yang
Berhormat Lembah Pantai tadi.

Dato’ Saifuddin Abdullah: Ya, Tuan Yang di-Pertua. Saya sudah katakan
tadi, saya ada dua orang pegawai di pejabat saya. Ini memang Pegawai Tadbir
Diplomatik dan memang mereka tidak terlibat langsung dengan politik.

Yang lain-lain, ini terserah kepada budi bicara mereka. Jadi, saya tidak boleh
menghalang mereka sekiranya mereka ingin menghadiri aktiviti-aktiviti politik, sama
macam saya kata, Setiausaha Politik, Setiausaha Akhbar dan sebagainya. Saya tadi
tidak menyanggah terus istilah ‘Atase Kebudayaan’. Oleh sebab itu, saya kata istilah
‘Atase Kebudayaan’ itu harus dilihat dengan kemas, apa yang dimaksudkan dan apa
bidang tugasan yang harus dilaksanakan.

Apabila kita melihat soal-soal yang berkaitan dengan kebudayaan, dengan
seni budaya, kita harus melihatnya daripada segi gambaran yang besar bahawa kita
melibatkan semua pihak.

Saya hendak sebutkan bahawa, apa yang saya lakukan ini bukanlah bermula
daripada kosong. Kita harus memberi terima kasih kepada kedua-dua kementerian
yang lain iaitu MOTAC dan KKMM yang sudah adakan libat urus sejak zaman
berzaman dengan semua penggiat seni.

Dalam kerja-kerja di Kementerian Luar, kita juga melibatkan beberapa orang
tokoh yang mewakili pelbagai sektor dan bidang. Dua orang yang telah bersetuju
misalnya untuk menjadi penasihat ialah Profesor Awang Sariyan, ahli bahasa;
Saudara Eddin Khoo, seorang yang banyak menganjurkan kegiatan-kegiatan seni
pentas tradisional Melayu, khususnya dari Kelantan ke peringkat antarabangsa, dan
saya berbincang dengan seorang Sasterawan Negara, beliau umumnya bersetuju
tapi tidak manis saya sebut nama sebelum beliau secara rasmi mengatakan
persetujuannya. Juga dengan beberapa orang tokoh yang lain dalam bidang
animasi, dalam bidang muzik dan sebagainya.

Dua orang yang saya lantik ini sebagai petugas. Memang mereka tidak
mewakili semua bidang tetapi mereka sebagai petugas untuk memulakan secara
kecil kecilan dalam suasana Kementerian Luar Negeri tidak mempunyai bajet- untuk
bermula dengan terlalu cepat dan terlalu besar. Terima kasih.

Tuan Yang di-Pertua: Terima kasih. Akhir sekali saya menjemput Yang
Berhormat Tuan Abdul Latiff bin Abdul Rahman. Silakan.

3 Tuan Abdul Latiff bin Abdul Rahman [Kuala Krai] minta Perdana Menteri
menyatakan, sejauh mana penerimaan masyarakat terhadap penubuhan Civil
Defence Emergency Response Team (CDERT) dan _ rancangan’ untuk
memperluaskan penubuhannya.
