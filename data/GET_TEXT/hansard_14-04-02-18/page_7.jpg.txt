DR. 23.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Selasa, 23 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

Tuan Yang di-Pertua: Assalamualaikum warahmatullahi wabarakatuh dan
salam sejahtera. Saya ingin menjemput Yang Berhormat Datuk Seri Panglima Hajah

Azizah binti Datuk Seri Panglima Haji Mohd Dun, silakan.

1. Datuk Seri Panglima Hajah Azizah binti Datuk Seri Panglima Haji Mohd
Dun [Beaufort] minta Perdana Menteri menyatakan peranan Bahagian Hal Ehwal
Sabah dan Sarawak dalam memantau projek-projek pembangunan di Sabah dan
Sarawak khususnya di kawasan luar bandar.

Menteri di Jabatan Perdana Menteri (Hal Ehwal Sabah dan Sarawak)
[Datuk Seri Panglima Dr. Maximus Johnity Ongkili]: Terima kasih Tuan Yang di-
Pertua dan terima kasih Yang Berhormat Beaufort. Untuk makluman Ahli Yang
Berhormat, Bahagian Hal Ehwal Sabah dan Sarawak, Jabatan Perdana Menteri
(BHESS JPM) terlibat sekadar secara indirect atau tidak langsung dalam memantau
projek-projek pembangunan Kerajaan Persekutuan di Sabah dan Sarawak.

Di antara fungsi teras BHESS JPM ialah bertanggungjawab untuk
menyelaras isu-isu berkaitan tuntutan hak negeri Sabah dan Kerajaan Negeri
Sarawak berkaitan Perjanjian Malaysia 1963 dan ini termasuk peranan sebagai urus
setia kepada Majlis Khas Mengenai Perjanjian Malaysia 1963 (Majlis Khas MA63)
serta mengurus setia secara bersama jawatankuasa kerja yang ditubuhkan di bawah
Majlis Khas seperti Jawatankuasa Rakan Sekutu, Jawatankuasa Kerja Keselamatan
Negeri Sabah dan Negeri Sarawak dan Jawatankuasa Kerja Sosioekonomi.

Selain daripada BHESS JPM, terdapat dua lagi agensi diletakkan di bawah
portfolio Menteri di Jabatan Perdana Menteri (Hal Ehwal Sabah dan Sarawak) iaitu
Pejabat Setiausaha Persekutuan Sabah dan Pejabat Setiausaha Persekutuan

Sarawak. Salah satu fungsi Pejabat Setiausaha Persekutuan adalah menyelaras dan
