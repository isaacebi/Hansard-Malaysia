DR. 23.11.2021 117

Tuan Mohamed Hanipa bin Maidin [Sepang]: Saya setakat ini, sebenarnya
saya cakap Yang Berhormat Sik tak faham. Sebenarnya saya tidak ada masalah.
Hendak cakap bahasa Melayu, bahasa Arab pun tidak ada masalah. Akan tetapi
persoalannya, dia spin seolah-olah memartabatkan bahasa Melayu.

Sebenarnya ada, saya pernah lihat seorang yang kalau tidak silap saya
bertaraf Menteri dari Austria bercakap bahasa Arab lagi di pentas PBB. Tidak ada
masalah pun. Seorang perempuan tidak bertudung, orang bukan Islam bercakap
bahasa Arab lagi. Akan tetapi, sekiranya saya rasa diandaikan Menteri dari sebelah
sana bercakap bahasa Arab dari parti PAS. Mungkin dihighlightkan seolah-olah dia
itu ulama hebat lah.

Jadi, saya rasa itu bukan isunya, saya tidak ada masalah hendak guna
bahasa Melayu di luar negara. Akan tetapi yang isunya ialah adakah kerajaan telah
menukar dasar? Sekarang ini mungkin semua pihak yang pergi ke luar negara kena
cakap bahasa Melayu? Saya hendak tanya itu.

Seterusnya, saya hendak tanya kepada hubungan diplomasi kerjasama dua
hala. Khususnya kepada Duta Khas Timur Tengah Perdana Menteri. Duta Khas
Perdana Menteri ya. Duta Khas ini.

Pertamanya, saya ingin bertanya kepada pihak Yang Berhormat Menteri. Ada
satu artikel yang ditulis oleh seorang ahi... [Tidak jelas] bertarikh 22 Jun 2021. Saya
menghormati pendapat beliau dalam tulisan ini. Akan tetapi saya rasa ini bukan
isunya. Isunya adalah dalam ucapan beliau, beliau ada menyebut saya petik antara
lain. Kejatuhan Kerajaan Melaka pada tahun 1511 diraikan di Rom. Sekali gus
menunjukkan betapa semangat kerajaan Barat melaksanakan Perang salib, agama
terhadap Islam.

Saya tidak pasti, adakah pihak kementerian tidak merasa apa-apa dengan
kenyataan ini? Saya tiada masalah dengan pendapat peribadi, itu hak kebebasan
bersuara. Akan tetapi apabila beliau menjadi seorang duta mewakili kerajaan,
kenyataan seperti ini mungkin boleh mengeruhkan hubungan dua hala. Saya hendak
tanya, pertamanya adakah pihak — kita tahu kita ada wakil Kerajaan Malaysia di
Vatican. Adakah apa-apa bantahan telah dikemukakan oleh pihak Vatican terhadap
kenyataan ini?

Saya agak risau apabila kenyataan dari pihak Menteri-menteri ataupun pihak
khususnya dari PAS di media mereka. Antaranya bercakap dalam nada-nada dilihat
seolah-olah menyokong Taliban dan sebagainya. Ini mungkin akan menjejaskan
pelaburan ke luar negara. Oleh sebab saya rasa lebih baik kalau dalam keadaan
begini kita mengambil sikap yang berkecuali ataupun kita buat satu kajian yang betul,
terperinci. Sebelum kita membuat kenyataan secara semberono. Tuan Pengerusi,

semberono ini bahasa apa ya?
