DR. 23.11.2021 103

Pengerusi kerana memberi kesempatan dan ruang kepada saya untuk mengambil
bahagian dalam perbahasan peringkat Jawatankuasa Kementerian Luar Negeri.
Saya ingin menyentuh Butiran 020000 — Hubungan Diplomasi dan Kerjasama
Pelbagai Hala daripada RM8,719,900 kepada RM10,848,500.

Saya ingin menarik perhatian kerajaan terhadap perkembangan semasa di
Afghanistan. Persoalan saya ialah, apakah pendirian kerajaan terhadap kerajaan
baharu ini? Malaysia seharusnya mengambil peluang untuk menawarkan kepakaran
daripada kalangan syarikat dan tenaga profesional tempatan seperti mana negara-
negara lain telah mula lakukan sekarang. Malaysia mungkin boleh bekerjasama
dengan mana-mana negara yang telah masuk ke Afghanistan. Contohnya Qatar
ataupun mana-mana negara lain.

Ada beberapa kelebihan jika menyertai mereka sebagai rakan strategik.
Antaranya kerajaan tidak perlu mengeluarkan kos perbelanjaan yang tinggi. Pastinya
kehadiran Malaysia bukan untuk terlibat dengan politik tetapi lebih kepada bantuan
kemanusiaan dan pembangunan sumber manusia yang tentunya amat diperlukan
oleh Afghanistan.

Saya ingin mengambil kesempatan ini untuk mengucapkan tahniah dan
syabas kepada rombongan beberapa NGO Malaysia. Ini termasuk Yayasan Amal
Malaysia, Muslim Care Malaysia Society dan lain-lain yang telah pun berada di
Kabul, Afghanistan minggu lepas dalam misi kemanusiaan dan menyantuni warga
Afghanistan yang memerlukan.

Berbalik kepada isu yang saya bangkitkan ialah sudah pasti pemulihan dan
pembangunan lapangan terbang di Afghanistan serta lain-lain infrastruktur banyak
yang boleh dibangunkan. Saya difahamkan Qatar akan membuat penempatan dan
pembangunan semula Afghanistan. Namun begitu, Qatar sendiri tidak mempunyai
tenaga tempatan yang mencukupi. Pastinya mereka memerlukan profesional dan
separa profesional daripada luar termasuklah daripada Malaysia.

Kepakaran Malaysia dalam pelbagai bidang telah pun terbukti. Berapa
banyak projek besar di Arab Saudi seperti kereta api laju, menara jam yang
tersergam indah di tepi Masjidil Haram dan lain-lainnya adalah bukti banyak negara
telah pun menggunakan kepakaran Malaysia. Model Tabung Haji kita misalnya yang
sangat sesuai diperkenalkan di Afghanistan mungkin kita boleh mendapat bantuan
daripada Islamic Development Bank ataupun IDB untuk melaksanakan kerjasama
ini. Jalinan kerjasama Kerajaan Malaysia melalui Tabung Haji dan IDB serta
Kerajaan Afghanistan pastinya dapat memberi impak yang sangat besar kepada
semua pihak.

Tuan Pengerusi, seterusnya ialah Butiran 020400 — Pertubuhan Kerjasama

Islam OIC dan Kerjasama Serantau. Umum mengetahui bahawa lemahnya OIC
