DR. 23.11.2021 25

KBS juga sedia maklum dengan bakat-bakat daripada Bumi Kenyalang yang
telah mengharumkan nama negara kita di persada dunia antaranya Yang
Berbahagia Dato Pandelela Rinong, Bonnie Bunyau Gustin, Bryan Nickson Lomas
dan ramai lagi. Sehubungan itu, KBS akan meneruskan usaha untuk mencari dan
mencungkil bakat-bakat baharu termasuklah di pedalaman Sarawak untuk
diketengahkan di peringkat yang lebih tinggi.

Menerusi peranan yang dimainkan oleh Jabatan Belia dan Sukan Negara dan
Majlis Sukan Negara antara program yang akan kita laksanakan ialah Talent ID atau
MyFit@LuarBandar, Liga MyFit, Komuniti MyFit@Motorsport dan sebagainya.
Sememangnya, fasiliti-fasiliti MSN dan ISN akanlah jauh lebih baik dan lebih canggih
daripada di kawasan-kawasan pedalaman kerana fasiliti-fasiliti ini adalah untuk
menumpukan atlet-atlet yang berbakat yang telah dikenal pasti untuk diasah, diasuh
dan memberikan mereka latihnan yang secukupnya.

Namun begitu, kementerian tidak akan meminggirkan kawasan pedalaman
dan akan seimbangkan pembangunan sukan di kawasan pedalaman dan kawasan
bandar. Sekian, terima kasih.

Dr. Kelvin Yii Lee Wuen [Bandar Kuching]: Sukan di Sarawak ya. Sarawak.

Tuan Yang di-Pertua: Yang Berhormat Bandar Kuching.

Dr. Kelvin Yii Lee Wuen [Bandar Kuching]: Okey. Terima kasih. Saya
meneliti jawapan Yang Berhormat Timbalan Menteri dan saya menyokong seruan
rakan saya Yang Berhormat Hulu Rajang.

01120

Saya hendak tanya, adakah kementerian bercadang- bersama dengan
Kementerian Pendidikan untuk menaikkan taraf sekolah tersebut menjadi sebuah
National Sports School yang mendapat peruntukan, sokongan dan selebihnya? Hal
ini kerana, sekolah itu ada ramai alumni yang sangat berwibawa, Dato Pandalela
Rinong seperti yang dikatakan tadi- ramai lagi. Jadi, adakah kementerian bercadang
untuk menaikkan status, memberikan peruntukan dan sokongan yang sepatutnya?
Terima kasih.

Tuan Yang di-Pertua: Terima kasih. Silakan.

Dato’ Sri Ti Lian Ker: Kementerian mengalu-alukan cadangan-cadangan
daripada Yang Berhormat, khususnya kalau ada apa-apa keistimewaan dan
keutamaan yang perlu diberikan kepada sekolah-sekolah tertentu. Jadi, Yang
Berhormat digalakkan untuk memberi cadangan dan disertai dengan kes yang akan
dicadangkan nanti. Sekian, terima kasih.

Tuan Yang di-Pertua: Terima kasih. Yang Berhormat Kota Belud.
