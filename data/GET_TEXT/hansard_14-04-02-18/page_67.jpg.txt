DR. 23.11.2021 61

Ini kerana kerajaan juga dalam masa yang sama secara berterusan, secara
berterusan membuat dasar-dasar yang anti perpaduan dan anti integrasi nasional.

Contoh, pada tahun 1986 kerajaan telah mengeluarkan satu pekeliling
bernama penggunaan istilah perkataan yang digunakan dalam penerbitan agama
Kristian berbahasa Malaysia iaitu satu pekeliling yang tidak membenarkan ataupun
mengharamkan rakyat Malaysia yang tidak beragama Islam untuk menggunakan
empat perkataan iaitu ‘Allah’, ‘kabah’, ‘baitullah’ dan ‘solat’.

Akan tetapi untuk mencapai perpaduan, Dasar Bahasa Malaysia telah
dijadikan sebagai Bahasa Kebangsaan yang telah diperkenalkan pada tahun 1997
dan selepas itu diwajibkan lulus dalam peperiksaan SPM dan seterusnya wajib lulus
untuk memohon menjadi kakitangan awam.

Semua dasar ini rakyat berbilang kaum Malaysia telah pun menerima dengan
baik. Cumanya, pekeliling tahun 1986 itu adalah sangat bertentangan dengan Dasar
Bahasa Kebangsaan. Yang menariknya Tuan Pengerusi, pekeliling ini telah
diisytiharkan oleh Mahkamah Tinggi dalam kes Jill Ireland binti Lawrence versus
Kementerian Dalam Negeri bahawa pekeliling ini tidak sah laku.

Pekeliling ini bertentangan ataupun ultra vires Article 11 dan Article 12
Perlembagaan Persekutuan iaitu kebebasan beragama dan hak-hak mendapat
pendidikan dalam keagamaan. Dengan pengisytiharan mahkamah tersebut maka
kerajaan sewajarnya bukan sahaja menarik balik surat pekeliling tersebut tetapi juga
kerajaan harus menerima keputusan mahkamah dalam kes kalimah ‘Allah’ — Jill
Ireland binti Lawrence versus KDN tersebut.

Namun, kerajaan berdegil. Berdegil juga untuk memfailkan rayuan di
Mahkamah Rayuan. Saya ingin bertanya pada Yang Berhormat Menteri Perpaduan
Negara. Bukankah menjadi kewajipan Yang Berhormat selaku Yang Berhormat
Menteri Perpaduan untuk menimbang tara di antara KDN dan juga pihak kerajaan?

Adakah Yang Berhormat terpanggil untuk menasihatkan Yang Berhormat
Menteri KDN supaya menggugurkan sahaja rayuan tersebut? Adakah Yang
Berhormat telah menasihatkan Yang Amat Berhormat Perdana Menteri supaya
menarik balik surat pekeliling 1986 tersebut?

Satu lagi contoh terkini ialah dalam pembuatan Jadual Peperiksaan SPM
tahun 2021 iaitu...

Dato’ Haji Che Abdullah bin Mat Nawi [Tumpat]: Minta laluan boleh?

Datuk Seri Panglima Wilfred Madius Tangau [Tuaran]: Kita ada 5 minit
sahaja ini jadi masa...

Tuan Pengerusi [Dato’ Sri Azalina Othman Said]: Tidak 15 saat sahaja.

Datuk Seri Panglima Wilfred Madius Tangau [Tuaran]: Jadi, saya panjang

lagi minta maaf.
