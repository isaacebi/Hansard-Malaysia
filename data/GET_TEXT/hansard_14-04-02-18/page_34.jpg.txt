DR. 23.11.2021 28

Pertama, berkaitan dengan klinik kesihatan. Kita ada masalah juga di Klinik
Kesihatan Bukit Gambir yang sangat terhad ruangnya. Saya difahamkan ada tapak
tanah yang telah diperuntukkan tetapi sehingga kini belum ada apa-apa status
pelaksanaan.

Kedua, berkenaan dengan Hospital Tangkak yang sepatutnya naik taraf
sebagai Hospital Kluster Pakar. Akan tetapi, tidak ada apa-apa tindakan sehingga
sekarang. Adakah perancangan untuk Hospital Tangkak ini kerana ia sudah berusia
100 tahun dan memerlukan banyak penyelenggaraan. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Datuk Aaron Ago Dagang: Terima kasih, Yang Berhormat. Seperti yang
dikatakan tadi, ini memerlukan jawapan yang amat terperinci, dan juga saya akan
menjawab secara bertulis, oleh sebab ini perkara yang baru ditimbulkan. Terima
kasih.

Tuan Yang di-Pertua: Secepat mungkin. Lima hari bekerja ya, Yang

Berhormat. Seterusnya, Yang Berhormat Baling. Dipersilakan.

7. Dato’ Sri Abdul Azeez bin Abdul Rahim [Baling] minta Menteri
Pembangunan Luar Bandar menyatakan, apa pencapaian dan tindakan terkini pihak
kementerian untuk menambah baik infrastruktur kawasan luar bandar seperti
bekalan air, bekalan elektrik, kemudahan sosial, jalan perhubungan, khasnya di
kawasan Parlimen Baling.

Timbalan Menteri Pembangunan Luar Bandar | [Dato’ Sri Haji Abdul
Rahman bin Mohamad]: Bismillahi Rahmani Rahim. Assalamualaikum
warahmatullahi wabarakatuh. Terima kasih Tuan Yang di-Pertua. Terima kasih Yang
Berhormat Baling.

Untuk makluman Yang Berhormat, bagi Program Bekalan Air Luar Bandar
(PBLB), sebanyak dua Projek Bekalan Air Luar Bandar (Sistem Retikulasi) sedang
dalam pelaksanaan di negeri Kedah. Projek BALB (Sistem Retikulasi) negeri Kedah
dengan kos keseluruhan sebanyak RM9.5 juta telah siap reka bentuk akhir dan
dijangka akan dimulakan pada awal tahun 2022 yang melibatkan enam buah
kampung di Parlimen Baling, iaitu Kampung Teluk Merubi, Kampung Teluk Petata,
Kampung Bendang Sera, Kampung Charok Landak, Kampung Lubuk Kabu dan
Kampung Teluk Sungai Limau.

Projek BALB (Sistem Retikulasi) negeri Kedah tahun 2021 dengan kos
keseluruhan RM26.3 juta adalah dalam proses reka bentuk kawalan dan melibatkan

sebuah kampung di Parlimen Baling iaitu di Kampung Ketemba Kememeh.
