10 DR.25.10.2021

Untuk maklumat Ahli Yang Berhormat juga, modul latihan yang sentiasa
digunakan adalah berdasarkan kepada standard kemahiran di mana panel pembangunan
standard adalah terdiri daripada wakil-wakil industri pembinaan sendiri. Pada masa yang
sama, kita sentiasa menyemak dan akan mengambil kira tambahan modul keusahawanan
dan juga etika untuk dilaksanakan dalam program latihan CIDB untuk menambah baik
program tersebut. Sekian.

Dr. Maszlee bin Malik [Simpang Renggam]: Tuan Yang di-Pertua, saya rasa
inilah masalah mentaliti kita. Kita berpuas hati dengan apa yang ada dan gagal untuk maju
ke hadapan. Jikalau inilah sikapnya, saya meragui kita boleh maju ke hadapan dalam
bidang TVET. Terima kasih Tuan Yang di-Pertua.

Datuk Arthur Joseph Kurup: Saya berpuas hati Yang Berhormat, ini adalah hasil
daripada traces study yang dilakukan oleh CIDB pada tahun 2020. Ada data untuk backup
apa yang saya katakan tadi.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Seterusnya, saya menjemput Yang Berhormat Bagan.

4. Tuan Lim Guan Eng [Bagan] minta Menteri Luar Negeri menyatakan pendirian
Malaysia terhadap Afghanistan selepas dikuasai semula oleh Taliban dan sama ada
hubungan diplomatik tertakluk kepada syarat hak asasi wanita tidak dicabuli di
Afghanistan, khususnya dalam peluang pendidikan dan pekerjaan serta penglibatan
dalam pentadbiran

Timbalan Menteri Luar Negeri [Dato’ Haji Kamarudin  Jaffar]:
Assalamualaikum dan salam sejahtera. Tuan Yang di-Pertua, saya mengucapkan terima
kasih kepada Yang Berhormat Bagan atas pertanyaan yang dikemukakan.

Tuan Yang di-Pertua, izinkan juga saya menjawab pertanyaan Yang Berhormat
Bagan bersekali dengan pertanyaan-pertanyaan yang dikemukakan oleh Yang Berhormat
Parit Buntar, Yang Berhormat Kota Raja dan Yang Berhormat Subang, masing-masing
bertarikh 25 Oktober, 1 Disember dan 13 Disember kerana pertanyaan-pertanyaan
tersebut menyentuh isu yang sama.

Secara keseluruhannya ada tiga isu utama yang dibangkitkan oleh Ahli-ahli Yang
Berhormat. Pertama, berkaitan pandangan dan pendirian Malaysia terhadap Afghanistan
yang dikuasai oleh Taliban. Kedua, peranan Malaysia menerusi Pertubuhan Kerjasama
Islam (OIC) untuk membina dan membangunkan semula Afghanistan dan ketiga, isu
pengiktirafan ke atas kerajaan Afghanistan.

Tuan Yang di-Pertua, Malaysia berpendirian bahawa sebarang perubahan politik
dalaman Afghanistan perlu berpaksikan kepada kepentingan para pemegang taruh serta
aspirasi rakyatnya sendiri iaitu berdasarkan pendekatan dengan izin Afghan-led, Afghan-
owned and Afghan-controlled, peace and national reconciliation process. Di sini terdapat
keperluan dan kepentingan untuk menyelesaikan situasi di Afghanistan dengan cara
perundingan dan muafakat inklusif yang melibatkan penyertaan semua lapisan
masyarakat di negara tersebut dengan matlamat penubuhan sebuah Kerajaan
Afghanistan yang menyeluruh.

Semasa mesyuarat tergempar Jawatankuasa Eksekutif OIC pada 22 Ogos 2021
di Jeddah yang turut disertai Malaysia, OIC telah menetapkan pendirian-pendirian berikut:

(i) mengukuhkan komitmen dan sokongan OIC terhadap
Afghanistan seperti yang dinyatakan dalam resolusi-resolusi
yang diterima pakai pada Sidang Kemuncak OIC dan
Mesyuarat Menteri-Menteri Luar OIC;

(ii) mengetengahkan harapan masyarakat antarabangsa dan
kepimpinan baru daripada kepimpinan baru di Afghanistan
untuk mempromosikan perdamaian nasional dan mematuhi
undang-undang antarabangsa dan resolusi serta Piagam
Pertubuhan Bangsa-Bangsa Bersatu; dan
