DR.25.10.2021 61

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Selayang. Seterusnya saya jemput Yang Berhormat Papar.

4.09 ptg.

Tuan Haji Ahmad bin Hassan [Papar]: Bismillahi Rahmani Rahim.
Assalamualaikum warahmatullahi wabarakatuh. Tuan Yang di-Pertua, terima kasih atas
peluang yang diberikan kepada Papar untuk mengambil bahagian dalam perbahasan Usul
Mengungkai Ordinan Darurat (Kuasa-kuasa Perlu) 2021.

01610

Tujuan utama darurat dilaksanakan oleh Kerajaan PN adalah bagi mengawal dan
mengurangkan penularan wabak COVID-19 di seluruh negara. Persoalannya sekarang,
adakah kita berjaya atau tidak? Mari kita lihat apakah yang terjadi. Kita lihat pada 11
Januari 2021, iaitu permulaan darurat dan hari pertama selepas tamatnya darurat iaitu
pada 1 Ogos 2021, jumlah kes harian COVID-19 meningkat tujuh belas kali ganda. Jumlah
kes kumulatif COVID-19 meningkat 10 kali ganda daripada 138,000 kepada 1.1 juta orang
pesakit. Sementara itu, jumlah pesakit ICU juga meningkat hampir 10 kali ganda. Jumlah
kematian harian juga meningkat dari empat kematian sehari kepada 160 kematian dan
jumlah kematian kumulatif meningkat mendadak daripada 555 kematian kepada 9,184
kematian.

Tuan Yang di-Pertua, ternyata dan sememangnya kerajaan sebelumnya perlu
menerima hakikat bahawa pelaksanaan Ordinan Darurat bagi mengekang pandemik
COVID-19 bukan sahaja gagal dan membuang masa, malah memburukkan lagi ekonomi
negara dan rakyat. Kita tahu disebabkan oleh kegagalan ini menyebabkan ramai pelabur
yang telah lari daripada negara kita. Pelabur-pelabur yang sedia ada juga telah lari dari
negara kita.

Tuan Yang di-Pertua, terdapat beberapa persoalan utama yang perlu dijelaskan
oleh kerajaan kepada rakyat jelata. Pertama, berkenaan dengan seksyen 2(1) Ordinan
Darurat iaitu peranan dan fungsi Jawatankuasa Khas Bebas. Apakah perbezaan di antara
nasihat Jemaah Menteri, Perkara 40 Perlembagaan Persekutuan pula dan nasihat
daripada Jawatankuasa Khas Bebas kepada Yang di-Pertuan Agong?

Kedua, berkenaan dengan seksyen 3 Ordinan Darurat, iaitu mengambil
sementara harta benda. Wujud persoalan berkenaan dengan aset seperti tanah,
bangunan mahupun harta alih yang telah diambil alih oleh kerajaan serta pampasan yang
dibuat semasa tempoh darurat. Kami juga ingin mengetahui, adakah pengoperasian
Hospital Pakar Kanak-kanak UKM yang merupakan sebahagian dari hospital kerajaan dan
digunakan dalam seksyen 3 dan seksyen 4 sebagai sebuah hospital COVID-19. Ini
dianggap sebagai kejayaan. Adakah kerajaan mengambil alih harta kerajaan hanya boleh
dilakukan semasa timbul darurat?

Ketiga, berapakah jumlah pusat pemberian vaksin ataupun PPV yang diwujudkan
dengan menguatkuasakan seksyen 3 dan seksyen 4 ini dan berapakah peruntukan yang
telah diguna pakai? Rakyat ingin tahu.

Keempat, melalui kenyataan media Yang Berhormat Menteri Kewangan yang
menyatakan kerajaan berkemungkinan perlu membayar pampasan kepada pihak bank
kerana isu moratorium. Adakah seksyen 5 diguna pakai dan berapakah jumlah yang
dibayar sekiranya ada?

Kelima, kenyataan bekas hakim Mahkamah Persekutuan yang ketika ini
menjawat jawatan Timbalan Pendakwa Raya Kerajaan menyatakan bahawa tindakan
undang-undang boleh diambil terhadap kerajaan ketika darurat jika hak asasi seseorang
dilanggar termasuk untuk mendapatkan pampasan adil bagi hartanah. Adakah ini benar?

Keenam, sepanjang tentera memiliki semua kuasa pegawai polis, bagaimanakah
kebajikan mereka ini dijaga? Contohnya, adakah elaun yang diberikan kepada pegawai
polis juga diberikan kepada anggota tentera sepanjang tempoh darurat?
