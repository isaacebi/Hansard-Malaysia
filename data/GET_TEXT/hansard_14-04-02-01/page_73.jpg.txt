DR.25.10.2021 63

Pertua, standard minimum penginapan pekerja akan terus dikuatkuasakan di bawah
peruntukan sedia ada. Ada Akta 446 walaupun Ordinan Darurat (Standard Minimum
Perumahan, Penginapan dan Kemudahan Pekerja) (Pindaan) 2021 diungkaikan.
Peruntukan sedia ada dalam Akta 446 telah menetapkan standard minimum bagi
penginapan, penginapan berpusat dan kemudahan pekerja yang wajib dipatuhi oleh
semua majikan dan penyedia penginapan berpusat.

Walau bagaimanapun, apabila ia diungkaikan, ada beberapa elemen akan
dikeluarkan di mana Akta Standard Minimum Perumahan, Penginapan dan Kemudahan
Pekerja 1990 hanya akan terpakai bagi Semenanjung Malaysia dan Labuan sahaja,
berbanding di bawah Ordinan Darurat di mana ia telah diperluaskan sehingga ke Sabah
dan Sarawak.

Ketua Pengarah Jabatan Tenaga Kerja Semenanjung Malaysia tidak mempunyai
kuasa lagi untuk mengarahkan penggantian, penggubahan dan pembaikan penginapan
dan kemudahan pekerja sekiranya penginapan yang disediakan oleh majikan atau
penyedia penginapan berpusat tidak mematuhi standard minimum yang ditetapkan di
bawah akta ini.

Seterusnya, Ketua Pengarah Jabatan Tenaga Kerja Semenanjung Malaysia tidak
mempunyai kuasa lagi untuk mengarahkan majikan atau penyedia penginapan berpusat
untuk menyediakan penginapan sementara dan pelantikan 13 agensi yang telah diberikan
kuasa mengikut Ordinan Darurat ini akan terbatal kecuali pegawai yang telah ditetapkan
oleh Akta 446.

Tuan Yang di-Pertua, untuk makluman Tuan Yang di-Pertua dan Ahli Dewan,
sebagai langkah jangka panjang bagi memperkasakan perundangan berhubung dengan
penginapan pekerja, Kementerian Sumber Manusia memutuskan supaya peruntukan
yang dikuatkuasakan melalui Ordinan Darurat (Standard Minimum Perumahan,
Penginapan dan Kemudahan Pekerja) (Pindaan) 2021 dimasukkan sebagai cadangan
dalam meminda Akta 446. Manakala bagi Sabah dan Sarawak, peruntukan-peruntukan
dalam Ordinan Darurat tersebut akan dimasukkan dalam cadangan pindaan kepada
Ordinan Buruh (Sabah Bab 67) dan Ordinan Buruh (Sarawak Bab 76).Pihak kementerian
sedang menyediakan pindaan kepada semua undang-undang tersebut.

Dalam perkara ini, kementerian juga menyambut baik saranan oleh Yang
Berhormat Dungun sebentar tadi agar peruntukan di bawah Ordinan Darurat (Standard
Minimum Perumahan, Penginapan dan Kemudahan Pekerja) (Pindaan) 2021 dimasukkan
sebagai cadangan pindaan Akta 446. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri Sumber Manusia. Seterusnya saya menjemput Yang Berhormat
Menteri Komunikasi dan Multimedia. 10 minit.

4.22 ptg.

Menteri Komunikasi dan Multimedia [Tan Sri Datuk Seri Panglima Haji
Annuar bin Haji Musa]: Terima kasih Tuan Yang di-Pertua. Memohon izin untuk
membuka pelitup muka.

Timbalan Yang di-Pertua [Dato’ Mohd Rashid Hasnon]: Boleh buka.

Tan Sri Datuk Seri Panglima Haji Annuar bin Haji Musa: Terima kasih.
Pertama sekali saya ingin merakamkan ucapan penghargaan dan terima kasih kepada
Ahli-ahli Yang Berhormat yang rata-ratanya telah memberikan sokongan terhadap syor
untuk mengungkaikan pelbagai ordinan sepanjang perintah darurat dilaksanakan dalam
negara kita, yang terhubung atau terkait dengan Kementerian Komunikasi dan Multimedia
adalah Ordinan Darurat (Kuasa-Kuasa Perlu) (No. 2) 2021 yang terkait dengan soal
penyebaran berita-berita palsu.

Terdapat empat orang sahaja Ahli Yang Berhormat yang menyentuh perkara-
perkara tersebut secara langsung. Pertama, Yang Berhormat Pontian. Boleh saya tahu
Yang Berhormat Pontian ada dalam Dewan atau tidak?
