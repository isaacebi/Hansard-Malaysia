46 DR.25.10.2021

mengungkaikan Ordinan-ordinan Darurat menurut fasal 3 Perkara 150 Perlembagaan
Persekutuan.

Isu ini sememangnya telah menjadi satu isu yang hangat pada persidangan khas
Parlimen bulan Julai yang lepas. Minggu persidangan Dewan Rakyat tersebut merupakan
satu titik hitam dalam sejarah Parlimen demokrasi negara kita dengan pelakunya Menteri
Undang-undang kerajaan memberikan fakta yang mengelirukan Dewan, tidak
menghormati institusi Raja Perlembagaan negara dan menyebabkan ketidakpastian
kedudukan undang-undang yang kita hadapi. Isu ini juga telah menimbulkan segala
kegagalan Kerajaan Perikatan Nasional yang ditubuhkan sejak Februari 2020, satu
kerajaan tanpa sokongan majoriti rakyat, bukan pilihan rakyat dan tanpa sokongan majoriti
Ahli-ahli Dewan Rakyat.

Segala-galanya bermula pada 26 Julai 2021 apabila Menteri Undang-undang
pada ketika itu menyatakan dalam Dewan dengan begitu jelas dan yakin seperti yang
tercatat dalam Penyata Rasmi, saya menyatakan di sini, Menteri di Jabatan Perdana
Menteri menyatakan, "Semua Ordinan Darurat dengan izin Tuan Yang di-Pertua — tadi
saya tidak sebut semua Ordinan Darurat sebanyak enam Ordinan Darurat yang dibuat
telah diputuskan untuk di revoked berkuat kuasa 21 Julai 2021”. Beliau juga berkata,
“Proklamasi Darurat belum lagi dibatalkan dan yang dibatalkan adalah Ordinan Darurat”.
Apabila ditanya oleh Yang Berhormat Bagan berkenaan dengan “Kalau Ordinan Darurat
dibatalkan, semua denda sudah tidak boleh pakai”. Menteri telah menyatakan bahawa,
“Ya, tidak boleh pakai. Already revoked”. So itu jawapan daripada Menteri.

Jelas, kerajaan pada ketika itu telah mengambil satu pendirian bahawa Ordinan
Darurat telah pun diungkai dan tidak lagi berkuat kuasa sejak 21 Julai 2021. Walaupun
daripada segi undang-undang kita semua tahu ia merupakan satu kesilapan besar dan
pelanggaran undang-undang yang serius oleh kerajaan pada ketika itu. Walaupun
pengumuman telah dibuat oleh kerajaan berkenaan dengan pendirian kerajaan pada
ketika itu bahawa Ordinan Darurat telah pun diungkaikan, namun kita mendapati bahawa
pasukan penguat kuasa masih mengeluarkan kompaun ketidakpatuhan SOP kesihatan
dengan mengguna pakai Ordinan Darurat (Pencegahan dan Pengawalan Penyakit
Berjangkit) (Pindaan) 2021 iaitu Ordinan Darurat yang akan diungkai pada hari ini.

Daripada jawapan yang diberikan kepada saya pada 27 September 2021,
Perdana Menteri telah menyatakan jumlah kompaun yang dikeluarkan selepas 21 Julai
2021 sehingga 27 Ogos 2021 adalah sebanyak RM10,419 kompaun. Kesilapan dan
kekeliruan yang disebabkan oleh kerajaan pada ketika itu telah mendatangkan satu isu
undang-undang sama ada kompaun yang dikeluarkan tersebut adalah sah atau
sebaliknya. Bagaimanakah rakyat boleh dihukum di bawah satu undang-undang yang
mana telah diumumkan oleh kerajaan sebagai tidak sah dan tidak lagi berkuat kuasa?

Kerajaan harus sedar kompaun maksimum yang dibenarkan di bawah Ordinan
Darurat 2021 adalah jauh lebih tinggi berbanding dengan akta dan undang-undang asal
iaitu RM50,000 berbanding dengan RM1,000. Walaupun kepatuhan SOP kesihatan
adalah faktor patut dan perlu, namun rakyat tidak sepatutnya dihukum apabila terdapat
kesilapan daripada kerajaan sendiri. Sekiranya kerajaan berpendirian bahawa Ordinan
Darurat telah terbatal sejak 21 Julai 2021, maka jumlah kompaun yang boleh dikenakan
hanyalah RM1,000 dan bukannya RM10,000 ataupun RM50,000 yang selalu dikenakan.

Pada pendapat saya, kerajaan sekarang haruslah mengakui kesilapan kerajaan
pada Julai yang lepas, mengambil tanggungjawab untuk memikul kesilapan tersebut.
Tidak ada alasan untuk mengatakan bahawa ia merupakan kesilapan kerajaan lepas
kerana pada hakikatnya, Kabinet sekarang adalah 95 peratus sama dengan kerajaan
pada bulan Julai. Perdana Menteri sekarang juga merupakan Menteri Kanan (Kluster
Keselamatan) pada ketika itu. Akuilah kesilapan, mengambil langkah untuk memulihkan
keadaan dan ini adalah apa yang kerajaan sekarang perlu buat.

Maka, kompaun-kompaun yang telah dikeluarkan sejak 21 Julai 2021, pada
pendapat saya, hendaklah dibatalkan atau dianggap batal dengan sendirinya. Rakyat
tidak seharusnya dihukum apabila undang-undang Ordinan Darurat pada ketika itu adalah
begitu keliru dan kerajaan sendiri pun berasa keliru atas keabsahan Ordinan Darurat itu
