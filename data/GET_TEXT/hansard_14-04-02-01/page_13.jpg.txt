DR.25.10.2021 3

sebanyak 20 peratus atau kira-kira 600,000 isi rumah daripada kumpulan M40 telah
beralih kepada kumpulan B40. Angka 20 peratus inilah yang digunakan oleh Yang
Berhormat dalam soalan hari ini.

Tuan Yang di-Pertua, walaupun keutamaan kerajaan dalam meringankan beban
rakyat semasa COVID-19 adalah untuk membantu kumpulan B40, kerajaan juga
membantu M40 khususnya berada dalam kumpulan M1 iaitu yang berpendapatan di
antara RM4,850 hingga RM5,880 sebulan di mana lapan pakej rangsangan ekonomi yang
bernilai RM530 bilion antara bantuan yang turut memanfaatkan M40 adalah seperti
berikut:

i) Bantuan Prihatin Nasional;
ii) Bantuan Prihatin Rakyat;
iii) Bantuan Khas COVID-19;

iv) moratorium bayaran balik pinjaman yang dimanfaatkan tujuh
juta peminjam; dan

(v) pengeluaran daripada KWSP seperti i-Lestari, i-Sinar, i-Citra.

Tuan Yang di-Pertua, dalam RMKe-12, kita akan meneruskan dasar dan strategi
untuk meningkatkan pendapatan dan kuasa beli serta kesejahteraan terutamanya B40
dan kumpulan 40 terendah daripada kumpulan M40.

Tuan Yang di-Pertua, tanda-tanda pemulihan ekonomi semakin kukuh sejak Ogos
lalu umpamanya kadar pengangguran telah jatuh kepada 4.6 peratus dan indeks sektor
pembuatan naik 6.8 peratus. Apabila ekonomi negara pulih sepenuhnya pada tahun
depan, lebih banyak perniagaan akan dibuka dan lebih ramai rakyat yang akan kembali
bekerja, pendapatan rakyat akan meningkat.

Seperti yang diumumkan oleh Yang Berhormat Menteri Kewangan, Belanjawan
2022 akan memberi tumpuan kepada 3M iaitu memulih kehidupan, membina semula daya
tahan dan memangkin pembaharuan. Langkah-langkah seterusnya bagi meringankan
beban rakyat mungkin akan diumumkan oleh Yang Berhormat Menteri Kewangan pada
hari Jumaat nanti. Terima kasih Tuan Yang di-Pertua.

Datuk Zakaria bin Mohd. Edris @ Tubau [Libaran]: Terima kasih Tuan Yang
di-Pertua. Terima kasih Yang Berhormat Menteri atas jawapan yang terperinci. Syabas
saya ucapkan atas usaha yang bersepadu yang dilaksanakan oleh kerajaan demi
melonjakkan kualiti hidup B40 dan M40. Kita sedar sebenarnya bahawa masalah jurang
perbezaan antara golongan kaya dan golongan miskin yang dihadapi hampir semua
negara sama ada negara mundur atau negara membangun.

Persoalan saya, apakah usaha kerajaan pada hari ini dalam pelaksanaan
pengurusan kemiskinan dan pembangunan kapasiti demi pendekatan pembasmian
kemiskinan yang melibatkan autonomi mengikut lokaliti, daerah dan negeri. Terima kasih
Tuan Yang di-Pertua.

Dato’ Sri Mustapa bin Mohamed: Tuan Yang di-Pertua, yang pertama kita telah
mengambil pendekatan whole of nation ataupun melibatkan semua dalam negara kita
termasuklah CSO ataupun badan-badan bukan kerajaan. Keduanya, kita mengambil
pendekatan berbeza yang mana kita akan mengintegrasikan kesemua kaedah bantuan,
menyampaikan bantuan umpamanya Yang Amat Berhormat Perdana Menteri telah
melancarkan Skuad Keluarga Malaysia yang akan diterajui oleh Kementerian
Pembangunan Wanita, Keluarga dan Masyarakat. Skuad ini akan integrasikan kesemua
bantuan oleh jabatan-jabatan tertentu. Itu pendekatan yang kedua.

Ketiga, cadang kita ialah untuk memberi perhatian yang lebih kepada miskin
khususnya miskin tegar. Maka dengan itu di peringkat Kerajaan Pusat, kita akan melalui
penugasan semula pegawai. Kita akan menubuhkan unit kemiskinan di peringkat pusat
dan kita harap kerajaan negeri di peringkat daerah juga akan adakan tindakan yang sama.
Dengan itu kita harap lebih banyak lagi pendekatan bawah ke atas (bottom-up approach)
akan dilaksanakan untuk menangani isu kemiskinan. Terima kasih Tuan Yang di-Pertua.
