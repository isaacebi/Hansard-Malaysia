DR.25.10.2021 55

Saya tidak tahu jika pemahaman saya kurang mengenai perkara ini tetapi jika kerajaan
yakin, maka boleh bagi pencerahan kepada saya mengenai perkara ini.

Sebelum ini, kerajaan PN telah menggunakan Ordinan Darurat untuk meminda
Akta Kumpulan Wang Amanah Negara (KWAN) dan sudah pasti kerajaan PN
menggunakan darurat untuk memastikan perkara ini tidak melalui Parlimen dan tidak
diluluskan oleh Parlimen. Pindaan ini telah membolehkan kerajaan memperuntukkan
sebanyak lima bilion untuk tujuan pembelian vaksin tetapi apa yang membuat saya amat
kecewa adalah kerajaan tidak menjelaskan berapa jumlah telah digunakan daripada
KWAN bagi tujuan pembelian vaksin ini. Cukuplah menggunakan alasan untuk menutup
perkara ini. Rakyat berhak tahu berapakah duit mereka telah digunakan untuk pembelian
vaksin ini. Bagi saya, menggunakan dana adalah perkara yang amat penting dalam
urusan pentadbiran kerajaan agar tidak berlaku penyelewengan dan ketirisan.

Itu baru bercakap mengenai kos vaksin, belum bercakap mengenai cara peroleh
vaksin tersebut. Ahli-ahli Yang Berhormat sekalian, saya tegaskan di sini bahawa
pembelian vaksin tidak pernah ditolak oleh saya kerana ia satu keperluan kepada negara
di saat pandemik ini tetapi apabila saya ingin kerajaan lakukan sekarang adalah untuk
membentangkan berapakah jumlah digunakan daripada dana KWAN untuk pembelian
vaksin dan bagaimanakah proses perolehannya. Itu sahaja, kerana itu adalah duit untuk
generasi akan datang. Maka mereka berhak untuk tahu.

Tuan Yang di-Pertua dan Ahli-ahli Yang Berhormat sekalian, pelaksanaan darurat
ini terus menjadi persoalan kepada rakyat di luar sana. Kerajaan menyatakan bahawa
darurat bagi tujuan mengawal COVID-19 tetapi pelaksanaan tidak menunjukkan
keberkesanan darurat ini telah membolehkan kerajaan menggunakan duit rakyat tanpa
diluluskan oleh Ahli Parlimen. Sudah pasti ini perkara yang serius. Terdapat keperluan
untuk semua perkara yang saya suarakan diambil serius dalam memastikan setiap polisi
atau langkah yang dibuat oleh kerajaan akan memberi manfaat secara maksimum kepada
rakyat Malaysia. Saya ingin mengakhiri ucapan saya dengan sebuah pantun.

Bunga kekwa, bunga kemboja,

Bunga kebangsaan pilihan saya,
Ketika darurat, rakyat menderita,

Menjadi pengajaran untuk semua.

Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Padang Serai. Seterusnya,
Yang Berhormat Pokok Sena.

3.43 ptg.

Dato’ Mahfuz bin Haji Omar [Pokok Sena]: Terima kasih Tuan Yang di-Pertua.
Tuan Yang di-Pertua, nampaknya Parlimen kita dah jadi kartun. Minta maaflah Tuan Yang
di-Pertua, Parlimen kita dah jadi kartun. Sepatutnya pada sidang Julai yang lalu, kita telah
pun menyelesaikan masalah ini jika kita ikut apa yang telah pun dititah seperti yang
dijanjikan dalam pertemuan antara pihak Istana Negara, Yang di-Pertuan Agong dengan
Yang Berhormat Menteri Hal Ehwal Undang-undang pada waktu itu bersama dengan
Peguam Negara dan titahnya adalah dibentang dan diperbahaskan dan dirungkai di dalam
Parlimen ini.

Akan tetapi nampaknya pada waktu itu, kita tidak membentangkan di sini. Hanya
membuat pengisytiharan seperti mana yang telah pun diumumkan oleh bekas Menteri Hal
Ehwal Undang-undang pada waktu itu bahawa kerajaan telah pun menarik balik Ordinan
Darurat ini pada 21 Julai dan tidak pada waktu itu kerajaan berpendapat, berpandangan
bahawa tidak perlu kepada pembentangan. Cukup diletakkan di atas meja.

Jadi bagi saya, ini yang saya katakan kartun. Tiba-tiba hari ini bukan sekadar letak
atas meja, jadi kita sudah naik atas meja sekarang ini. Maknanya kita telah bangkit,
bangun untuk berbahas dan dibenarkan berbahas dan untuk kita buat satu ketetapan
