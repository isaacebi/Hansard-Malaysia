DR.25.10.2021 47

dan dianggap oleh kerajaan sendiri sebagai sudah tidak berkuat kuasa. Dengan izin, there
shall be no penalty without law.

Isu yang kedua Tuan Yang di-Pertua, pada pagi tadi, Menteri Undang-undang
juga menyatakan Akta Pencegahan dan Pengawalan Penyakit Berjangkit akan dipinda
selepas Ordinan Darurat diungkaikan dan pindaan itu akan dibawa ke Dewan Rakyat pada
bulan Disember yang akan datang. Saya mencadangkan supaya segala pindaan untuk
menaikkan semula amaun kompaun pelanggaran SOP, haruslah bersifat lebih adil dan
lebih munasabah. Pematuhan SOP haruslah bermula daripada pendidikan dan
penguatkuasaannya tidak seharusnya digunakan sehingga mendatangkan kebimbangan
yang tidak wajar daripada kalangan rakyat.

Saya hendak membawa perhatian kerajaan bahawa kerajaan harus tahu betapa
banyak pemilik perniagaan tidak berani untuk membuka kedai mereka walaupun
perniagaan mereka dibenarkan untuk beroperasi. Antara sebab, kekeliruan terhadap SOP
dan ada juga yang tidak mendapat kelulusan MITI atas masalah teknikal MITI sendiri.
Walaupun dibenarkan untuk beroperasi di bawah SOP, ramai pemilik perniagaan
mengalami masalah untuk meneruskan perniagaan mereka, apatah lagi pada masa yang
sama, perlu bimbang ke atas kompaun yang mungkin dikenakan. Bagilah amaran secara
lisan terlebih dahulu, jangan mengkompaun sewenang-wenangnya.

Kita juga pernah nampak, sebulan selepas Ordinan Darurat yang membenarkan
kompaun maksimum RM50,000 dikenakan, seorang penjual burger di Kelantan, telah
dikenakan kompaun maksimum sebanyak RM50,000 kerana telah berniaga lebih masa
tidak sampai 20 minit. Ini bukan hasrat utama apabila kita hendakkan satu undang-undang
untuk mengawal daripada segi pandemik.

Maka saya menyeru supaya segala pindaan yang akan dibawa ke Dewan Rakyat
nanti, haruslah lebih jelas dalam mengasingkan keseriusan kesalahannya dengan amaun
yang lebih munasabah dan bukannya seperti yang dinyatakan oleh Ordinan Darurat yang
telah pun dibuat sebelum ini.

Dengan itu, saya mengucapkan terima kasih kepada Tuan Yang di-Pertua. Sekian
daripada saya, dari Ipoh Timur.

Tuan Yang di-Pertua: Terima kasih Yang Berhormat Ipoh Timur. Yang
Berhormat Tumpat. Silakan.

2.58 ptg.

Dato’ Haji Che Abdullah bin Mat Nawi [Tumpat]: Tuan Yang di-Pertua, terima
kasih kerana memberikan peluang kepada saya untuk mengambil bahagian dalam
perbahasan untuk mengungkai Ordinan Darurat yang telah berkuat kuasa sepanjang 11
Januari hingga 1 Ogos 2021. Pengisytiharan darurat di Malaysia pada masa itu
merupakan satu tindakan yang tidak dapat dielakkan memandangkan negara berdepan
dengan penularan gelombang kedua pandemik COVID-19.

Tuan Yang di-Pertua, pengisytiharan darurat ini telah dilaksanakan menuruti
lunas perundangan berdasarkan Perkara 150 Perlembagaan Persekutuan selain
pemasyhuran Ordinan Darurat (Kuasa-kuasa Perlu) 2021 mengikut Perkara 150(2)(b)
Perlembagaan Persekutuan. Pengisytiharan darurat ini dilaksanakan berlandaskan
kepada keselamatan negara, kelangsungan kehidupan dan ekonomi serta untuk menjaga
ketenteraman awam. Pengisytiharan darurat mempunyai beberapa fungsi yang
membolehkan kerajaan menjalankan tugas pentadbiran dengan lebih cekap dalam
menangani pandemik COVID-19.

Teras utama yang tidak diberikan perhatian dengan pengisytiharan darurat di
bawah Ordinan Darurat (Kuasa-kuasa Perlu) 2021 adalah pendekatan whole of
government yang menjadi rencah kejayaan negara melawan pandemik ketika ini. la
memberikan kuasa di bawah Akta Pencegahan dan Pengawalan Penyakit Berjangkit 1988
bagi meningkatkan penguatkuasaan Perintah Kawalan Pergerakan (PKP) termasuklah
aspek hukuman pada pelanggaran SOP dan peraturan-peraturan lain.
