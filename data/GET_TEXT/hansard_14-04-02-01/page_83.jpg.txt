DR.25.10.2021 73

dapat diumumkan. Serupa juga dengan kaedah perolehan. Akan tetapi Yang Berhormat
bangkitkan tadi ialah kontraktor yang membuat PPV tersebut. Jadi saya rasa itu tidak ada
perkara yang berkaitan perolehan vaksin dan itu tidak ada masalah untuk kita bekalkan
kepada Yang Berhormat.

Saya ingat Tuan Yang di-Pertua, itu sahaja yang saya hendak sampaikan bagi
isu-isu yang melibatkan Kementerian Kewangan. Saya sekali lagi mengucapkan terima
kasih kepada Ahli-ahli Yang Berhormat yang telah mengambil bahagian dalam Ordinan
Darurat yang melibatkan Kementerian Kewangan. Terima kasih Tuan Yang di-Pertua.

Timbalan Yang di-Pertua: Terima kasih Yang Berhormat Timbalan Menteri
Kewangan. Sekarang saya jemput Yang Berhormat Menteri di Jabatan Perdana Menteri
(Parlimen dan Undang-undang) untuk menjawab, 10 minit.

4.57 ptg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Terima kasih Tuan Yang di-Pertua.
Terlebih dahulu saya mengambil kesempatan ini untuk mengucapkan terima kasih kepada
semua Ahli-ahli Yang Berhormat yang telah mengambil bahagian dalam sesi pembahasan
usul mengungkai Ordinan-ordinan Darurat. Segala cadangan dan pandangan oleh Ahli-
ahli Yang Berhormat itu amat dihargai dan akan diberi perhatian yang sewajarnya.

Saya juga Tuan Yang di-Pertua ingin mengucapkan berbanyak terima kasih
kepada Menteri-menteri dan juga Timbalan-timbalan Yang Berhormat Menteri yang
memberi jawapan kepada Dewan untuk sedikit sebanyak memberikan penjelasan kepada
persoalan yang dibangkit oleh Ahli-ahli Yang Berhormat yang berbahas tadi.

Tuan Yang di-Pertua, Ahli-ahli Yang Berhormat, dari Yang Berhormat Kulim-
Bandar Baharu dan Yang Berhormat Sepang telah membangkit mengenai kewajaran
Proklamasi Darurat dimasyhurkan. Proklamasi Darurat dilaksanakan bagi membolehkan
Ordinan-ordinan Darurat dimasyhur di bawah fasal 2(b) Perkara 150 Perlembagaan
Persekutuan bagi memperuntukkan kuasa-kuasa perlu untuk mengekang dan
menghalang daripada berlakunya penularan wabak COVID-19 dengan lebih serius dalam
negara. Tanpa Proklamasi Darurat, kerajaan akan menghadapi kesukaran untuk
mengambil tindakan-tindakan yang perlu untuk menangani wabak COVID-19 yang pada
ketika itu memasuki tahap yang kritikal.

Tuan Yang di-Pertua, Ahli-ahli Yang Berhormat dan Yang Berhormat Ipoh Barat
yang telah menyatakan bahawa pemasyhuran Proklamasi Darurat adalah berniat tidak
baik dan bertujuan untuk memastikan kelangsungan kerajaan. Tuan Yang di-Pertua, saya
ingin menekankan di sini bahawa kerajaan dengan tegasnya menolak tohmahan tersebut
dan semua pihak perlu memberhentikan tohmahan tidak berasas terhadap kerajaan yang
ditubuhkan oleh Yang di-Pertuan Agong yang memperkenankan Proklamasi Darurat
tersebut.

01700

Ini kerana kerajaan telah mengambil langkah yang difikirkan terbaik pada masa
itu untuk mengekang penularan wabak COVID-19. Kerajaan berpandangan sekiranya
pemasyhuran Proklamasi Darurat tidak dibuat, keadaan dijangka akan menjadi lebih teruk
atau sebaliknya kerana dengan izin Tuan Yang di-Pertua, we cannot predict the situation
pada ketika itu.

Tuan M. Kulasegaran [Ipoh Barat]: /[Bangun]

Dato’ Sri Dr. Haji Wan Junaidi bin Tuanku Jaafar: Tuan Yang di-Pertua, Ahli
Yang Berhormat dari Ipoh Barat...

Tuan M. Kulasegaran [Ipoh Barat]: Ya, penjelasan.

Dato’ Sri Dr. Haji Wan Junaidi bin Tuanku Jaafar: ...Juga mencadangkan
agar— duduk dahulu, Yang Berhormat.

Tuan M. Kulasegaran [Ipoh Barat]: Akan jawab selepas ini?
