DR.25.10.2021 43

unprecedented dengan izin Tuan Yang di-Pertua dan situasi ini memerlukan tindakan
yang luar biasa.

Dengan wujud ordinan ini, saya berpendapat Kementerian Kesihatan Malaysia
(KKM) selaku tunjang utama dalam menangani jangkitan ini diberi kuasa yang luas dalam
lingkup yang dibenarkan kepada mereka. Malah ordinan ini mengurangkan kerenah
birokrasi yang melibatkan perundangan kerana segala tindakan mereka disahkan oleh
ordinan ini bagi memastikan sistem kesihatan kita tidak lumpuh seperti mana yang
dijangkakan mungkin berlaku.

Kewujudan ordinan ini bukan sahaja sesuatu yang amat penting kerana salah satu
daripada kepentingan manifestasi supaya rakyat dapat memahami hasrat kerajaan iaitu
dengan kadar yang sangat serius memastikan kadar jangkitan turun dalam tempoh
secepat mungkin. Satu kaedah penting pemerintahan ialah... [Bercakap dalam bahasa
Arab] iaitu urusan-urusan pemerintahan mesti diikat dengan maslahat kepentingan rakyat.

Kedua, Ordinan Darurat (Pencegahan dan Pengawalan Penyakit Berjangkit)
(Pindaan) 2021. KKM telah memasukkan 10 peruntukan iaitu lima pindaan Akta 342 dan
lima peruntukan baharu dalam Ordinan Darurat (Pencegahan dan Pengawalan Penyakit
Berjangkit) (Pindaan) 2021. Langkah ini kerana terdapat keperluan segera semasa
Proklamasi Darurat. Pindaan ini bertujuan menambah baik Akta 342 dan meningkatkan
keberkesanan penguatkuasaan mengekang penularan COVID-19.

Sebagai contoh, dengan wujud ordinan ini bermula 11 Mac 2021, mengikut
seksyen 2(1), penguat kuasa PBT dan badan-badan berkanun diberi kuasa untuk
menguatkuasakan pematuhan SOP bagi meningkatkan keberkesanan penguatkuasaan,
seterusnya membendung penularan COVID-19 dalam tempoh darurat. Tindakan ini
adalah bersesuaian kerana masalah yang dihadapi pada waktu itu ialah kekurangan
sumber manusia oleh bahagian penguatkuasaan pihak KKM.

Di seluruh negara terdapat jabatan penguatkuasaan oleh setiap PBT yang
bertanggungjawab untuk memastikan penduduk di daerah mahupun bandar mengikut
undang-undang atau rule of law, dengan izin Tuan Yang di-Pertua.

Oleh itu, saya mengucapkan terima kasih dan tahniah kepada pihak PBT yang
telah memberi bantuan yang amat besar dalam menjalankan tugas yang sebelum ini
disandarkan sepenuhnya kepada Kementerian Kesihatan Malaysia.

01440

Dalam hal ini, saya mengharapkan supaya walaupun ungkaian kepada Ordinan
ini berlaku, tetapi hendaklah terus diberikan perhatian kepada kepentingan tentang
kesihatan rakyat menangani COVID-19 ini.

Ordinan Darurat (Standard Minimum Perumahan, Penginapan dan Kemudahan
Pekerja) (Pindaan) 2021 P.U. (A) 77/2021. Kementerian Sumber Manusia melalui Ordinan
ini telah meletakkan garis panduan bahawa antara pelaksanaan undang-undang baharu
di bawah Ordinan Darurat (Standard Minimum Perumahan, Penginapan dan Kemudahan
Pekerja) (Pindaan) 2021 ini adalah di bawah Ketua Pengarah Jabatan Tenaga Kerja
Semenanjung Malaysia (JTKSM) berhak mengeluarkan arahan kepada _pemilik
penginapan untuk mengganti, mengubah atau membaiki penginapan yang tidak mematuhi
Akta Standard Minimum Perumahan, Penginapan dan Kemudahan Pekerja 1990 (Akta
446).

Walaupun ungkaian berlaku tetapi saya harapkan diberikan perhatian juga
mengenai Akta 342 di bawah KKM iaitu berkait dengan penyakit berjangkit. Ini kerana isu
ini kita akan lihat mungkin berlaku apabila berlakunya virus dalam COVID-19 varian
baharu ini dan juga daripada segi kesesakan penginapan. Saya pohon supaya diberikan
perhatian kepada perkara yang penting ini. Terima kasih Tuan Yang di-Pertua, saya
mohon menyokong.

Tuan Yang di-Pertua: Terima kasih Yang Berhormat Dungun, seterusnya Yang
Berhormat Sungai Buloh. Sungai Buloh tidak ada? Yang Berhormat Batang Lupar, silakan.
