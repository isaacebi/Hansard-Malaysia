40 DR.25.10.2021

saya berpendapat apa yang tersurat mungkin telah dinyatakan tetapi banyak yang tersirat
yang tidak dinyatakan.

Antaranya, semasa berlakunya krisis kesihatan ini, negara kita juga menghadapi
krisis politik. Jadi, tidak dapat tidak, kita tidak boleh menolak bahawa semasa rang
undang-undang darurat ini digubal, hakikatnya kerajaan ketika itu mengalami krisis yang
lebih dahsyat daripada segi kesihatan kerana tidak mempunyai suara yang cukup di
Parlimen ini untuk memastikan ia menjadi kerajaan yang sah. Jadi, sebab itulah bagi saya
sama ada kerajaan ini suka atau tidak suka, ia terpaksa menerima satu hakikat yang pahit
bahawa Ordinan Darurat ini adalah diperlukan untuk menyelamatkan kerajaan itu sendiri.

Saya telah mendengar kerajaan telah memberi justifikasi contohnya, kenapa rang
undang-undang darurat perlu pindaan, 2001 digubal dan sebagainya. Saya sebenarnya
Tuan Yang di-Pertua, boleh menerima. Contohnya, dikatakan bahawa jika tidak ada
peruntukan, tidak adanya undang-undang berkaitan dengan Rang Undang-undang
Darurat iaitu pindaan kepada Kumpulan Wang Amanah Negara (KWAN). Maka, kerajaan
tidak ada duit untuk membeli vaksin yang dikatakan lebih kurang RM5 bilion. Walaupun
pihak Yang Berhormat Menteri Kesihatan mengatakan RM5.8 bilion. Saya ingin tanya
kepada kerajaan, apabila kita menggunakan wang rakyat ini walaupun lima sen, walaupun
lima kupang or whatever lah. Sekupang kah.

Tuan Yang di-Pertua, kita  sepatutnya memastikan wang _ itu
dipertanggungjawabkan sebab kita bukan belanja wang sendiri. Kita belanja wang rakyat.
Oleh sebab itu, pihak kami mengalami satu masalah untuk menerima alasan pihak
kerajaan bahawa kita terpaksa belanjakan ini semua. Tidak ada masalah. Kami faham
kena belanjakan wang dan kerajaan kata tidak ada duit. Persoalannya bukan masalah
dibelanjakan wang itu. Persoalannya, kenapa setiap perbelanjaan itu tidak
dipertanggungjawabkan di Parlimen. Itu persoalannya. Oleh sebab itulah bagi saya, Tuan
Yang di-Pertua, kita mendapati bahawa segala peruntukan Ordinan Darurat ini bagi kita
mempunyai satu niat yang tidak baik. Dalam bahasa undang-undang, ia kata ada mala
fide.

Saya pergi pada pertamanya, rang undang-undang yang pokok itu. Rang
Undang-undang Darurat 2001. Saya merasa amat pelik. Ini kerana apa, rang undang-
undang itu sebagai contoh di bawah seksyen 18, mengatakan bahawa undang-undang itu
mengatasi undang-undang bertulis. Maknanya, kalau ada apa-apa undang-undang yang
bertentangan dengan Ordinan Darurat itu, dianggap tidak digantikan berdasarkan
ketidakselarasan or non-compliance ataupun bercanggah.

Tuan Yang di-Pertua, kita di Malaysia ini mengamalkan doktrin ketinggian
perlembagaan ataupun the supremacy of constitution. Kita bukan mengamalkan doktrin
seperti di England iaitu ketinggian Parlimen. Kita seperti juga negara US, mengamalkan
sistem ketinggian perlembagaan. Itulah yang telah pun kita amalkan sehingga sekarang.
Akan tetapi apabila kita mempunyai peruntukan di bawah seksyen 18, Ordinan Darurat
itu.

Saya berpendapat kita telah pun, dengan izin, jettison ataupun kita lontarkan ke
tepi ketinggian perlembagaan itu. Oleh sebab Ordinan Darurat ini seolah-olah telah
mengatasi ketinggian perlembagaan dan malangnya, oleh sebab ia tidak pernah dibawa
ke Parlimen ini, maka tidak kita tidak berpeluang untuk membantah di Parlimen ini
kenapakah perlunya wujud seksyen 18 itu.

Tuan Yang di-Pertua, saya merasakan bahawa segala perbelanjaan ini walaupun
tadi kerajaan telah dedahkan, saya minta Yang Berhormat Menteri untuk mendedahkan
pada Parlimen ini, berapakah wang telah dibelanjakan sepanjang tempoh darurat ini
setelah semua rang undang-undang telah pun dibentangkan. Oleh sebab, Yang
Berhormat Menteri mengatakan sebagai contoh, di bawah Ordinan Darurat (Kuasa-Kuasa
Perlu) (Pindaan) 2021 tidak perlu dibawa ke Parlimen. Tidak apa. Itu sudah pun berlaku.
Sekarang saya hendak tanya pada kerajaan, berapakah jumlah wang yang telah
dibelanjakan sepanjang tempoh darurat itu yang tidak dibawa ke Parlimen ini? Berapa
banyak?
