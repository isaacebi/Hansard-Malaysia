24 DR.25.10.2021

menggunakan panel yang sama dengan kes Indonesia DS593 untuk kes Malaysia DS600
juga dan Malaysia sedang menunggu jadual substantive meeting selanjutnya daripada
WTO.

Mengenai unjuran, Yang Berhormat faham bahawa kementerian memang
sentiasa berusaha untuk meningkatkan sebab penjualan minyak atau CPO ini adalah
bergantung pada permintaan dan penawaran antarabangsa. Jadi, kerajaan sentiasa
berusaha untuk mengambil langkah mempromosi dan untuk menerokai pasaran-pasaran
baharu bagi meningkatkan pembelian di negara-negara luar bagi membolehkan penjualan
kita akan meningkatkan dari semasa ke semasa. Sekian, terima kasih.

Dato’ Haji Salim Sharif [Jempol]: Ya, terima kasih Tuan Yang di-Pertua.
Kempen minyak sawit oleh Kesatuan Eropah telah pun berlarutan sekian lama iaitu lebih
daripada 30 tahun. Sememangnya ia memberi kesan negatif kepada pengeluaran serta
dagangan komoditi tersebut. Jadi soalan saya, tadi disebutkan tujuh langkah strategi telah
pun dimaklumkan, berbagai-bagai perkara, tindakan telah pun dibuat, tetapi Menteri lupa
nak beritahu apakah pencapaian. Strategi dah buat, langkah dah buat dan semua dah
buat, dia punya pencapaian. ltu saya harap Menteri jelaskan.

Keduanya, dulu ada kempen “Sayangi Minyak Sawitku” telah dilancarkan dan
diberi jenama semula kepada “Sawit Anugerah Tuhan’”. Jadi, sejauh manakah sumbangan
keberkesanan dan keupayaan sebenarnya kempen ini ataupun sekadar nama tukar nama
sahaja? Jadi, mohon Menteri untuk menjawab. Terima kasih.

Dato’ Sri Dr. Wee Jeck Seng: Terima kasih Tuan Yang di-Pertua. Terima kasih
Yang Berhormat. Yang Berhormat, tadi saya jelas banyak dah langkah-langkah diambil,
promosi telah dilakukan. Jadi kalau tidak ada kesan, maknanya kita tidak akan dapat
jualan begitu banyak. Maknanya pasaran kita meningkat dari semasa ke semasa.

Selain daripada kita untuk memperkasakan pasaran yang sedia ada terutama
pasaran-pasaran contoh di India, China dan sebagainya, kementerian juga mengambil
langkah untuk menerokai pasaran-pasaran baharu seperti Asia Timur di Afghanistan, di
Filipina.

Baru-baru ini di Jepun pun semasa dalam Sukan Olimpik ini juga menggunakan
minyak sawit kita. Jadi maknanya, usaha kita ada kesan, berjaya. Memang dapat
meningkatkan penjualan dan mempunyai satu hasil yang positif yang boleh mendapat
jualan pasaran yang lebih baik dan lebih banyak lagi. Sekian, terima kasih.

[Masa untuk Pertanyaan-pertanyaan bagi Jawab Lisan tamat]

RANG UNDANG-UNDANG DIBAWA KE DALAM MESYUARAT
RANG UNDANG-UNDANG KERJA (PINDAAN) 2021
Bacaan Kali Yang Pertama
Rang Undang-undang bernama suatu akta untuk meminda Akta Kerja 1955;

dibawa ke dalam Mesyuarat oleh Menteri Sumber Manusia [Datuk Seri M. Saravanan];
dibaca kali yang pertama; akan dibaca kali yang kedua pada Mesyuarat ini.
