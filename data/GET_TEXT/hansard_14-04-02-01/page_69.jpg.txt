DR.25.10.2021 59

Timbul di dalam kepala rakyat. Mengapa tidak diberikan, Tuan Yang di-Pertua,
kepada saluran tv milik kerajaan, RTM? Kita tahu RTM mempunyai saluran-salurannya.
Sewaktu kami berada di kerajaan dahulu, pernah kami berbincang di antara KPM dengan
KKMM untuk mendapatkan satu saluran TV pendidikan. Akan tetapi, mengapa diberikan
kepada syarikat televisyen swasta yang menelan belanja yang begitu besar. Apakah
benar, seperti mana yang diketahui oleh kebanyakan pegawai di KPM bahawa rundingan
terus kepada Media Prima Berhad ini di dalam keputusan yang dibuat oleh BSTP, ia
dipengaruhi dan dihadiri oleh Pengarah UKK KPM yang tidak sepatutnya terlibat. Beliau
UKK tidak sepatutnya terlibat pada perbincangan untuk mencadangkan Media Prima
diberikan rundingan terus tersebut.

Atas prinsip ketelusan dan akauntabiliti, kita inginkan penjelasan daripada
Kementerian Pendidikan Malaysia. Mengapa ada campur tangan pihak berkaitan dengan
Yang Berhormat Menteri dalam rundingan terus tersebut? Saya kira ini juga akan
membawa kepada soalan, apakah terdapat unsur-unsur kronisme  sehingga
menyebabkan pemberian tender kepada syarikat swasta berbanding memberikannya
kepada RTM yang sepatutnya menjalankan tugas tersebut sebagai salah satu daripada
agensi kerajaan.

Soalan kedua, saya agak tertarik dalam satu jawapan pada 29 September 2021
yang diberikan oleh KPM, apabila saya bertanyakan apakah nasib pencawang-
pencawang telekomunikasi ataupun telecommunication tower milik YTL Berhad
berdasarkan program 1BestariNet Receiver Information System ataupun 1BRIS atau pun
iBRIS di 2,754 buah sekolah.

01600

Apakah nasibnya? Ini kerana seingat saya pada 15 November 2019, kita telah
menerima arahan daripada Jemaah Menteri, Kabinet, KPM untuk memuktamadkan sewa.
Tapak menara tersebut diletakkan di tapak sekolah, tetapi selama bertahun-tahun YTL
yang menggunakan tower tersebut untuk tujuan komersial dan juga sedikit untuk sekolah
tidak membayar sewa kepada KPM, tidak membayar sewa kepada pihak sekolah.
Malangnya, pihak sekolah terpaksa membayarkan bil elektrik bagi pihak YTL pula. Ini telah
saya timbulkan.

Saya tahu isu ini akan dibincangkan dalam PAC nanti dan saya telah bincangkan
panjang lebar dalam buku saya ‘Memori Bukan Memoir’. Persoalannya, saya bawakan
apakah status dan setelah dua tahun cadangan daripada Kabinet, jawapan daripada KPM
ialah KPM kini sedang dalam peringkat rundingan dengan pihak YTL_ bagi
memuktamadkan perjanjian sewaan tapak. Dua tahun perbincangan tak selesai. Okeylah,
kita katakan di zaman kami, kami cuba untuk memaksa YTL membayar sewa kerana
tapak itu milik rakyat, mereka lakukan untuk tujuan komersial dan bil elektrik mereka
dibayar oleh rakyat. Jadi, saya pernah tanyakan pada tahun lalu, maka Menteri katakan
kepada saya, zaman saya pun tak boleh selesaikan, takkan nak harapkan zaman dia
selesaikan.

Akan tetapi kini tarikhnya kita telah hampir berada pada November 2021,
mengapa tidak dimuktamadkan lagi dan apakah status terkini? Soalannya, selama
tempoh anak-anak tidak ke sekolah setahun lebih, menara itu berada di situ, elektriknya
dibayarkan oleh pihak sekolah, dibayarkan oleh pihak kerajaan melalui dana rakyat,
apakah selama tempoh ini YTL tidak membayar sewa kerana kontrak sewa masih belum
dimuktamadkan lagi. Kita inginkan penjelasan. Kita tidak mahu darurat dijadikan alasan
untuk mereka berterusan mengambil keuntungan daripada jerih perih rakyat dan rakyat
pula terpaksa membayar elektrik, bil elektrik menara-menara tersebut.

Jadi Tuan Yang di-Pertua, sekali lagi saya ucapkan terima kasih kerana diberikan
peluang di dalam perbahasan merungkaikan tujuh Ordinan Darurat. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Simpang Renggam. Sekarang saya jemput Yang Berhormat Selayang.
Kemudian diikuti yang terakhir, Yang Berhormat Papar. Sila Yang Berhormat Selayang.
