58 DR.25.10.2021

terkandung helah politik dan saya juga menolak pandangan sahabat saya dari Tumpat
yang meremehkan gema suara rakyat di luar sana yang semakin terdesak sehingga
terkeluar istilah kerajaan gagal. Marilah kita sama-sama belajar bahawa dalam sepanjang
tempoh darurat ini, ramai yang menghadapi masalah dan kita di sini sebagai wakil rakyat
yang diamanahkan untuk berkhidmat diharapkan dapat menjadi suara mereka.

Lihatlah bagaimana orang ramai melihat kes tidak turun dan juga amalan dwi
piawai ataupun dengan izin double standard khususnya di kalangan sesetengah ahli
politik. Mereka tentulah marah kerana ketika susah ramai Ahli-ahli politik menerima
lantikan dengan elaun besar tetapi bersungguh-sungguh berhujah untuk tidak mahu
datang bersidang. Mereka tentulah marah bila kita berkempen untuk vaksinasi. Kononnya
untuk mencapai imuniti kelompok ataupun dengan izin herd immunity. Akan tetapi, Ahli-
ahli Parlimen yang sepatutnya telah mencapai imuniti kelompok juga berhujah untuk
mengelak bersidang.

Ini sebenarnya bagi saya sangat malang. Sekali gus juga berbahaya. Kita
sewenang-wenangnya telah menyerahkan perjalanan sistem negara kita ini hanya kepada
kuasa eksekutif yang luas. Saya berharap dengan perbahasan untuk mengungkai semua
Ordinan Darurat ini, ia akan menjadi satu duluan ataupun dengan izin precedence untuk
memastikan tidak ada lagi Ordinan Darurat yang diisytiharkan atau diungkai tanpa perlu
dibahaskan. Tidak perlulah kita bersungguh-sungguh menegakkan hujah bahawa ia
hanya perlu dimaklumkan melalui penyata di atas meja Ahli-ahli Parlimen. Di sini saya
mohon berbeza pendapat dengan Tuan Yang di-Pertua kerana bagi saya kita sebagai
Ahli-ahli Parlimen ini mestilah menegakkan kemuliaan Dewan ini. Jadilah kita sebagai
Ahli-ahli Parlimen yang sentiasa memihak kepada hak semua Ahli Dewan untuk
membawa suara rakyat yang mereka wakili dari segenap penjuru negara. Berpihaklah
kepada prinsip demokrasi dan semangat Perlembagaan untuk memastikan eksekutif
sentiasa bersedia bertanggungjawab kepada Parlimen.

Demikian perbahasan saya. Saya sekali lagi ingin menyatakan sokongan saya
untuk mengungkai semua tujuh Ordinan Darurat kita pada hari ini.

Tuan Yang di-Pertua: Terima kasih Yang Berhormat Kangar. Yang Berhormat
Simpang Renggam.

3.55 ptg.

Dr. Maszlee bin Malik [Simpang Renggam]: Bismillahi Rahmani Rahim. Terima
kasih Tuan Yang di-Pertua kerana telah memberikan ruang untuk saya turut terlibat dalam
berbahasan merungkai tujuh Ordinan Darurat. Kita maklum suatu darurat berlangsung
walaupun dengan keingkaran ataupun tidak setuju kebanyakan Ahli Parlimen.
Kementerian telah melakukan banyak langkah. Di antara langkah yang mereka ambil ialah
melakukan direct tender berdasarkan garis panduan perbelanjaan darurat AP 55 dan juga
perolehan darurat. Kita dapati bahawa terdapat kementerian-kementerian yang
melakukan direct tender award tetapi walaupun dengan alasan darurat ia perlulah telus.
Perlulah didahulukan kepentingan rakyat dan bukan kepentingan kroni. Ketiga, paling
penting ia dilakukan dengan penuh akauntabiliti.

Tadi Yang Berhormat Setiawangsa telah timbulkan isu rundingan terus yang telah
dilakukan oleh Kementerian Pendidikan Malaysia sebanyak sembilan dan disentuh salah
satu daripadanya berkaitan DidikTV iaitu rundingan terus kontrak yang telah diberikan
kepada Media Prima Berhad untuk menjalankan TV pendidikan ataupun DidikTV. Saya
telah bertanyakan soalan pada perbincangan tentang RMKe-12 yang lalu kepada
Kementerian Pendidikan tentang jumlah rundingan terus tersebut. Juga, beberapa
persoalan lain. Jawapan yang telah diberikan pada 5 Oktober tidak mengatakan jumlah
keseluruhan dan berapa lama tempoh kontrak tersebut. Akan tetapi, apa yang disebutkan
berapa yang telah diberikan iaitu sebanyak RM30.5 juta anggarannya. Persoalan, atas
prinsip ketelusan, akauntabiliti dan mendahulukan kepentingan rakyat, kita bertanyakan,
rakyat ingin tahu berapakah jumlah keseluruhan kontrak yang telah diberikan kepada
Media Prima Berhad untuk DidikTV itu. Kita tahu yang telah dibayar sejumlah RM30.5 juta
tetapi keseluruhan kontrak tersebut dan berapa lama.
