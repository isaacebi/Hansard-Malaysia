DR.25.10.2021 27

“(a) BAHAWA Dewan ini membahas dan meluluskan ketetapan
menurut Fasa (3) Perkara 150 Perlembagaan Persekutuan untuk
mengungkaikan ordinan-ordinan darurat yang berikut:

(i) Ordinan Darurat (Kuasa-Kuasa Perlu) 2021 [P.U.(A)

12/2021];

(ii) Ordinan Darurat (Pencegahan dan Pengawalan
Penyakit Berjangkit) (Pindaan) 2021 [P.U.(A)
76/2021];

(iii) Ordinan Darurat (Standard Minimum Perumahan,

Penginapan dan Kemudahan Pekerja) (Pindaan)
2021 [P.U.(A) 77/2021];

(iv) Ordinan Darurat (Kuasa-Kuasa Perlu) (No. 2) 2021
[P.U.(A) 110/2021];

(v) Ordinan Darurat (Kuasa-Kuasa Perlu) (Pindaan)
2021 [P.U.(A) 151/2021];

(vi) Ordinan Darurat (Kehadiran Wajib Pesalah-Pesalah)
(Pindaan) 2021 [P.U.(A) 173/2021]; dan

(vii) Ordinan Darurat (Kumpulan Wang Amanah Negara)
(Pindaan) 2021 [P.U.(A) 186/2021].

(b) BAHAWA selaras dengan peruntukan fasal (3) Perkara 150
Perlembagaan Persekutuan, Proklamasi Darurat dan apa-apa
ordinan yang dimasyhurkan di bawah fasal (2B), Perkara 150
Perlembagaan Persekutuan hendaklah dibentangkan di hadapan
kedua-dua Majlis Parlimen dan, jika tidak terlebih dahulu
dibatalkan, hendaklah terhenti berkuat kuasa jika ketetapan
diluluskan oleh kedua-dua majlis yang mengungkaikan Proklamasi
atau ordinan itu, tetapi tanpa menjejaskan apa-apa jua yang
dilakukan sebelumnya menurut kuasa proklamasi atau ordinan itu
atau tanpa menjejaskan kuasa Yang di-Pertuan Agong untuk
mengeluarkan suatu Proklamasi baharu di bawah fasal (1) Perkara
150 Perlembagaan Persekutuan atau memasyhurkan apa-apa
ordinan di bawah fasal (2B) Perkara 150 Perlembagaan
Persekutuan; dan

(c) BAHAWA Dewan ini mengambil maklum_ langkah-langkah
sewajarnya perlu diambil untuk memastikan tidak timbul kesukaran
atau apa-apa halangan kepada kerajaan untuk mengawal
ancaman pandemik dan_ perkara-perkara yang boleh
menyebabkan ancaman_ terhadap = ekonomi, ataupun
ketenteraman awam termasuklah penyampaian perkhidmatan
kesihatan awam apabila terhentinya kuat kuasa semua ordinan
yang dibuat di bawah Proklamasi Darurat yang tersebut itu.

Tuan Yang di-Pertua, saya dengan rendah diri, rendah hati di sini untuk
membentangkan cadangan mengungkaikan ordinan-ordinan darurat yang telah
dinyatakan tadi.

Proklamasi Darurat dilaksanakan bagi membolehkan ordinan dimasyhurkan di
bawah fasal (2B) Perkara 150 bagi memperuntukkan kuasa-kuasa perlu untuk
mengekang dan menghalang daripada berlakunya penularan wabak COVID-19 dengan
lebih serius di negara ini.

Gelombang ketiga wabak COVID-19 yang melanda negara kita telah bermula
September 2020 menunjukkan kenaikan kes positif dan kematian begitu mendadak
sehingga 24 Oktober 2021 jumlah kes keseluruhannya ataupun dipanggil confirmed cases
dengan izin adalah seramai 2,426,050 juta kes. Jumlah kes aktif adalah seramai 77,305
kes dan jumlah kematian adalah seramai 28,354 kes.
