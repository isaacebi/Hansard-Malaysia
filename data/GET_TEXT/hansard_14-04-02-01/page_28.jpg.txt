18 DR.25.10.2021

Datuk Arthur Joseph Kurup: Terima kasih Ahli Yang Berhormat dari Keningau.
Untuk makluman Ahli Yang Berhormat, kita telah membuat kajian di kawasan-kawasan
yang dilanda banjir baru-baru ini dan kampung-kampung khususnya di Daerah
Penampang yang terlibat adalah yang diakibatkan daripada jajaran Pan Borneo hanya di
kawasan Kampung Kolopis dan juga Duvanson. Jadi, pihak JKR hanya mempunyai kuasa
untuk memberi arahan kepada kawasan di mana jajaran Pan Borneo itu adalah dibina.

Bagi kawasan-kawasan yang lain, ia sebenarnya di bawah bidang kuasa PBT
ataupun kerajaan negeri. Jadi, bagi jajaran Pan Borneo yang telah mengalami banjir,
sebenarnya reka bentuk jalan ini sudah mengambil kira purata hujan setiap tahun tetapi
beberapa minggu yang lalu, kita telah mengalami taburan hujan yang luar biasa. Lima kali
ganda daripada purata tahunan.

Maka, parit yang sebenarnya telah diambil kira itu tidak dapat menampung
taburan hujan yang luar biasa pada waktu itu. Jadi sebagai tindakan segera, JKR telah
mengarahkan kepada pihak kontraktor yang membina jajaran Pan Borneo di kawasan
yang terlibat itu untuk membersihkan parit dan juga melebarkan parit-parit serta saluran
air dan juga membaiki culvert supaya saluran air itu boleh mengalir dengan lebih lancar
selepas daripada ini. Sekian dan terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

Tuan Abdul Latiff bin Abdul Rahman [Kuala Krai]: Satu lagi soalan, Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Saya minta maaf. Kita
masih ketinggalan daripada segi jumlah pertanyaan lisan.

Tuan Abdul Latiff bin Abdul Rahman [Kuala Krai]: Satu soalan tambahan lagi.
Berkaitan, berkaitan.

7. Datuk Seri Dr. Shamsul Anuar bin Nasarah [Lenggong] minta Perdana Menteri
menyatakan libat urus golongan belia dalam memperkasa Akademi Pilihan Raya selaras
dengan pelaksanaan Undi18 bagi memastikan mereka memahami tanggungjawab dan
seterusnya mengambil bahagian dalam pilihan raya.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,
untuk makluman Ahli Yang Berhormat, Suruhanjaya Pilihan Raya Malaysia (SPR) telah
pun melalui Akademi Pilihan Raya menjalinkan kerjasama strategik dengan beberapa
kementerian untuk melaksanakan program pendidikan pengundi yang bertujuan untuk
memberikan kefahaman terhadap proses pilihan raya yang dijalankan di negara kita serta
mensiapsiagakan para belia agar menjadi warganegara yang lebih bertanggungjawab
dengan melibatkan diri dalam proses pilihan raya.

Antara kementerian yang terlibat adalah Kementerian Belia dan Sukan,
Kementerian Pendidikan, Kementerian Pengajian Tinggi, Kementerian Kesihatan
Malaysia, Kementerian Sumber Manusia, Kementerian Pembangunan Luar Bandar,
Kementerian Komunikasi dan Multimedia serta agensi-agensi dan juga badan-badan
bukan kerajaan yang mempunyai kaitan dengan belia.

Selain daripada itu, bagi menyebar luas penyampaian maklumat pilihan raya
kepada golongan belia, Akademi Pilihan Raya telah pun mengadakan program APR
dengan izin, APR Associate Trainer ataupun lebih dikenali dengan AAT yang mana
melalui program AAT ini, Akademi Pilihan Raya dapat melatih lebih ramai lagi anak muda
golongan belia sebagai penceramah dan juga jurulatih yang mampu untuk bersama-sama
dalam Akademi Pilihan Raya menyampaikan maklumat tentang proses pilihan raya di
Malaysia kepada pelajar sekolah dan juga golongan belia dalam institusi pendidikan di
seluruh negara.

Setakat hari ini, kita mempunyai lebih kurang 273 peserta yang telah pun
mengikuti latihan insentif oleh Akademi Pilihan Raya dan seterusnya dilantik sebagai AAT
