66 DR.25.10.2021

Jadi, Tuan Yang di-Pertua, kita tak nak— kata orang, jangan sampai “pisang
berbuah dua kali’ ataupun jangan sampai “nasi jadi bubur’. Oleh sebab itu kita mengambil
pendekatan yang serius, supaya...

Tuan Sanisvara Nethaji Rayer a/l Rajaji [Jelutong]: Yang Berhormat Timbalan
Menteri...

Dato’ Dr. Haji Noor Azmi bin Ghazali: ...kita mengetatkan prosedur SOP ini.

Tuan Sanisvara Nethaji Rayer a/l Rajaji [Jelutong]: Yang Berhormat Timbalan
Menteri.

Dato’ Dr. Haji Noor Azmi bin Ghazali: Berdasarkan— sedikit lagi.
Timbalan Yang di-Pertua [Dato’ Mohd Rashid Hasnon]: Teruskan.

Dato’ Dr. Haji Noor Azmi bin Ghazali: Berdasarkan pengalaman PRN Sabah
ini, kerajaan berusaha untuk memastikan kejadian yang sama tidak berulang semula
semasa diadakan PRN di Melaka. SOP PRN Melaka yang ketat adalah bagi
mempertingkatkan langkah-langkah kesihatan awam bagi mencegah_berlakunya
penularan jangkitan COVID-19 di Melaka dan juga di negeri-negeri lain di Malaysia. la
mengambil kira negeri Melaka masih melaporkan kes COVID-19 yang masih tinggi.

Kes COVID-19 di Melaka pada 24 Oktober 2021 ialah seramai 262 kes baharu
dengan 2,651 kes aktif. Manakala hampir 6,000 kontak rapat dengan kes aktif yang
sedang dalam pengawasan dan pemerhatian. Kejadian kluster aktif di Melaka ialah 20 di
mana kes tersebar ke seluruh negeri Melaka. Faktor risiko kepada berlakunya kes baharu
serta penularan jangkitan ialah taburan kes sporadic yang tinggi iaitu 36 peratus.

Mengambil kira aktiviti perhimpunan berkaitan pilihan raya yang lazimnya sukar
dikawal pematuhan SOP yang akan meningkatkan risiko penularan jangkitan, seterusnya
peningkatan bilangan kes dan kejadian-kejadian kluster. Justeru itu, bagi mengurangkan
risiko penularan jangkitan COVID-19 dan peningkatan kes mendadak, antara langkah-
langkah pencegahan yang ditetapkan adalah sebarang aktiviti perhimpunan atau majlis
sosial adalah tidak dibenarkan. Tuan Yang di-Pertua...

Tuan Sanisvara Nethaji Rayer a/l Rajaji [Jelutong]: Yang Berhormat Timbalan
Menteri. Sebelum Yang Berhormat Timbalan Menteri pergi ke perkara yang lain,
berkenaan dengan perkara yang telah diumumkan, kita telah mengambil maklum tentang
pengumuman larangan yang telah dikenakan ke atas kempen pilihan raya di Melaka oleh
Menteri Kesihatan.

Saya ingin tanya, apakah langkah-langkah yang akan diambil untuk memastikan
bahawa pihak kerajaan tidak akan mengambil kesempatan menggunakan majlis-majlis
atau upacara-upacara rasmi kerajaan untuk menjalankan kempen secara senyap-
senyap? Kita tahu bahawa larangan ini dikenakan ke atas semua pihak yang...

Dato’ Dr. Haji Noor Azmi bin Ghazali: Terima kasih Yang Berhormat Jelutong.

Tuan Sanisvara Nethaji Rayer a/l Rajaji [Jelutong]: Saya belum habis, Yang
Berhormat Timbalan Menteri. Tunggu dahulu, saya belum habis bercakap.

Dato’ Dr. Haji Noor Azmi bin Ghazali: Saya macam dah faham dah apa yang
Yang Berhormat Jelutong nak cakap. Masa singkat yang diberikan ini, tidak banyak. Saya
ada beberapa perkara lagi yang nak disentuh.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, patut
ambillah soalan ini. Ini perkara penting.

Timbalan Yang di-Pertua [Dato’ Mohd Rashid Hasnon]: Ambil, ambil.

Tuan Sanisvara Nethaji Rayer a/l Rajaji [Jelutong]: Kenapa nak lari? Kalau
takut?

Timbalan Yang di-Pertua [Dato’ Mohd Rashid Hasnon]: Mintak ringkaskan
Yang Berhormat Jelutong.
