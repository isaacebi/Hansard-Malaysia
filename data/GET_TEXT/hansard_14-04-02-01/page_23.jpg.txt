DR.25.10.2021 13

khususnya daripada segi pendidikan, khususnya kepada wanita-wanita dan anak-anak
perempuan mereka. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Timbalan
Menteri.

Tuan Mohamad bin Sabu [Kota Raja]: Satu lagi?

Timbalan Yang di-Pertua [Dato' Mohd Rashid Hasnon]: Saya bagi pertanyaan
ketiga, sila, ringkas.

Tuan Mohamad bin Sabu [Kota Raja]: Ancaman baharu di Afghanistan
sekarang ialah kumpulan ISIS yang telah mengebom tempat-tempat awam, termasuk
masjid. Pengeboman di Airport Kabul dikatakan ada rakyat Malaysia yang terlibat. Rakyat
Malaysia yang terlibat dengan ISIS agak ramai, di antaranya berada di Syria, sekarang
ini, kawasan Idlib.

Sejauh mana pemantauan kerajaan terhadap rakyat Malaysia yang terlibat dalam
ISIS? Adakah mereka yang baharu direkrut atau dulu yang belajar di Afghanistan? Sejauh
mana hubungan mereka dengan rakyat Malaysia dalam hal rekrut ISIS ini yang membuat
satu ancaman baharu keamanan di Afghanistan sekarang ini?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kota Raja. Sila.

Dato’ Haji Kamarudin Jaffar: Terima kasih Yang Berhormat sahabat saya, Yang
Berhormat Kota Raja. Memang itu sudah pun juga kita ikuti dalam media tentang
pengeboman masjid dan dituduh dilakukan oleh ISIS. Secara teknikalnya, bidang
berkaitan dengan keselamatan dan urusan-urusan yang berkaitan, tidaklah sepenuhnya
berada di Kementerian Luar Negeri. Kita ada sebagai mana Yang Berhormat maklum,
agensi-agensi yang menjaga keselamatan.

Akan tetapi secara umumnya, Wisma Putra membuat pemantauan. Segala
maklumat itu sudah tentu kita akan kongsikan dengan agensi-agensi keselamatan negara
kita untuk memastikan sebagaimana komitmen Kerajaan Taliban tidak ingin menjadikan
Afghanistan sebagai tempat untuk terorisme di seluruh dunia. Maka, kita bersama-sama
dalam komitmen yang sama, Yang Berhormat Kota Raja.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Seterusnya, saya menjemput Dato’ Haji Che Abdullah bin
Mat Nawi, Yang Berhormat Tumpat.

5. Dato’ Haji Che Abdullah bin Mat Nawi [Tumpat] minta Perdana Menteri
menyatakan status pembangunan rangka kerja tindakan pembangunan bumiputera
seperti yang diumumkan di bawah RMKe-12 serta penglibatan agensi kerajaan bermandat
bumiputera seperti Unit Peneraju Agenda Bumiputera (TERAJU) dalam membangunkan
rangka kerja tindakan pembangunan bumiputera ini.

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Terima kasih Tuan Yang di-Pertua, terima
kasih Yang Berhormat Tumpat. Yang Berhormat, Unit Peneraju Agenda Bumiputera
(TERAJU) selaku agensi penyelaras utama bagi pembangunan ekonomi dan
sosioekonomi bumiputera telah dimandatkan untuk membangunkan rangka kerja tindakan
pembangunan bumiputera.

Untuk makluman, Majlis Kemakmuran Bumiputera (MKB) telah bersidang
sebanyak dua kali pada tahun 2021 dan telah menetapkan beberapa keputusan,
antaranya adalah pembangunan rangka kerja tindakan pembangunan bumiputera.

Rangka kerja ini telah mengenal pasti beberapa sasaran (KPI) awal, daripada
Wawasan Kemakmuran Bersama 2030 dan Rancangan Malaysia Ke-12 untuk
meningkatkan status sosioekonomi bumiputera. Yang Berhormat, TERAJU sebagai
sekretariat dalam membangunkan rangka kerja ini telah menjalankan sesi sindikasi dan
