DR.25.10.2021 33

pada 21 April 2021. la merupakan pindaan kepada Akta Kumpulan Wang Amanah Negara
[Akta 339] dan dipinda tujuan untuk membolehkan dana Kumpulan Wang Amanah Negara
(KWAN) diguna untuk pemerolehan vaksin dan apa-apa perbelanjaan yang dilakukan
berhubung dengan vaksin bagi wabak penyakit COVID-19.

Ordinan ini tidak memberi implikasi kewangan tambahan secara langsung kepada
kerajaan, namun ia telah melibatkan penggunaan dana KWAN sehingga RM6 bilion bagi
menampung pemerolehan vaksin dan apa-apa perbelanjaan berkaitan dengan vaksin.
Penggunaan dana KWAN juga merupakan solusi jangka masa pendek melalui instrumen
perundangan untuk menjayakan pelaksanaan Program Imunisasi COVID-19 Kebangsaan
bagi memastikan imuniti kelompok tercapai dalam usaha melandaikan keluk jangkitan
wabak COVID-19 di negara ini.

01220

Sekiranya Akta 339 tidak dipinda, kerajaan mungkin akan menghadapi masalah
kewangan untuk membiayai perolehan vaksin COVID-19. Ini disebabkan Akta 339
memperuntukkan bahawa dana KWAN hanya boleh digunakan untuk membiayai projek
pembangunan seperti yang diperuntuk dalam Jadual Pertama, Akta Kumpulan Wang
Pembangunan 1966 (Akta 406).

Implikasi dan kesan Ordinan Darurat diungkaikan walaupun ordinan_ ini
diungkaikan pindaan kekal melalui rang undang-undang pindaan kepada Akta 339 telah
dibentang di Dewan ini pada 11 Oktober 2021 Dewan Rakyat. Kerajaan akan memastikan
pengungkaian tujuh ordinan ini tidak akan menjejaskan pengawalan ancaman pandemik
ini demi kesejahteraan rakyat, keselamatan, ketenteraman awam serta pemulihan
ekonomi negara. Tuan Yang di-Pertua, saya mohon mencadangkan.

Dato’ Sri Azalina Othman Said [Pengerang]: Terima kasih Yang Berhormat
Menteri. Ada sesiapa yang menyokong?

Menteri Pelancongan, Seni dan Budaya [Dato’ Sri Hajah Nancy Shukri]: Tuan
Yang di-Pertua, saya mohon menyokong.

Dato’ Sri Azalina Othman Said [Pengerang]: Terima kasih. Ahli-ahli Yang
Berhormat, masalahnya sekarang ini adalah bahawa usul Yang Berhormat Menteri di
Jabatan Perdana Menteri ini terbuka untuk dibahas.

Saya terdapat 20 orang pembahas selama tujuh minit dimulakan dengan Yang
Berhormat Kulim-Bandar Baharu, Yang Berhormat Pontian, Yang Berhormat Ipoh Barat,
Yang Berhormat Tebrau. Saya rasa setiap tujuh minit sebelum pukul 1. Silakan Yang
Berhormat Kulim-Bandar Baharu.

12.22 tgh.

Datuk Seri Saifuddin Nasution bin Ismail [Kulim-Bandar Baharu]: Terima
kasih Tuan Yang di-Pertua. Perbahasan di bawah tajuk mengungkai tujuh Ordinan Darurat
ini adalah ekoran daripada pengumuman kerajaan untuk mengadakan darurat di negara
kita. Alasan yang diberikan pada waktu itu ialah negara sedang berdepan COVID-19 dan
ada kesan kepada kesihatan, ekonomi dan kehidupan rakyat. Ketika darurat berlangsung,
Jemaah Menteri terus berfungsi, badan kehakiman terus berjalan, Parlimen sahaja tidak
boleh buat.

Pada masa yang sama, kerajaan juga mengumumkan dalam tempoh darurat tidak
boleh buat pilihan raya. Alasan Perdana Menteri waktu itu ialah semasa COVID-19,
Perdana Menteri hendak guna pakai prinsip maqasid syariah katanya. Sebagai ketua
kerajaan, beliau bertanggungjawab untuk menjaga nyawa dan ini tugas utama
sepertimana yang diajar oleh Islam. Maknanya darurat, tidak buat pilihan raya, maqasid
syariah, keutamaan jaga nyawa.

Cuma, 20 November ini kita buat pilihan raya juga di Melaka. Itu agak paradoks
sikit, seolah-olah kerajaan yang ada sekarang ini tidak mengamalkan maqasid syariah
ini. Kita dipaksa untuk berdepan pilihan raya yang kita tidak minta pun. Akan tetapi akan
diadakan dengan SOP yang sangat ketat. Tuan Yang di-Pertua, kita hanya bawa kertas
