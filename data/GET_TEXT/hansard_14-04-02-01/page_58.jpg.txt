48 DR.25.10.2021

Dalam aspek lain, Ordinan Darurat juga membenarkan Angkatan Tentera
Malaysia serta Polis Diraja Malaysia mengetatkan kawalan sempadan negara bagi
melindungi negara daripada pendatang asing tanpa izin.

01500

Pendekatan ini mengurangkan bebanan tugas kedua-dua pihak penguat kuasa
dalam memastikan sempadan kedaulatan negara sentiasa terpelihara ketika negara
berdepan dengan pandemik.

Tuan Yang di-Pertua, kita juga melihat bagaimana melalui pengisytiharan darurat
membolehkan integrasi perkhidmatan institusi perubatan swasta dan awam yang banyak
menyumbang kepada peningkatan kapasiti ujian COVID-19. Integrasi hospital awam dan
swasta bagi tujuan kuarantin dan tindakan menangani penularan COVID-19 selain
mobilisasi anggota perubatan bagi memastikan aspek perlindungan kesihatan awam
sentiasa terjamin.

Oleh sebab itu, kita melihat bagaimana negara masih berupaya bertahan
meskipun kes-kes COVID-19 terus mencatat peningkatan sebelum daripada kes ini.
Tambahan lagi, dengan pengisytiharan darurat juga membolehkan program vaksinasi
dapat diperluaskan dan dipertingkatkan di bawah Program Imunisasi Kebangsaan.

Negara pernah mencapai sehingga melebihi 500,000 suntikan dalam sehari di
seluruh negara dan menjadi antara suntikan harian tertinggi di dunia. Kesannya, dengan
kadar vaksinasi yang pantas Malaysia telah pun melonggarkan sekatan dan kemuncaknya
dengan kebenaran rentas negeri yang diumumkan oleh kerajaan setelah kadar vaksinasi
mencecah 90 peratus populasi dewasa.

Kejayaan program vaksinasi ini sewajarnya menunjukkan indikator jelas kejayaan
di sebalik langkah proaktif Yang di-Pertuan Agong untuk mengisytiharkan darurat.
Kebijaksanaan yang dizahirkan baginda ini memberikan suatu denai baharu kepada
negara untuk mempercepatkan langkah menuju ke arah endemik yang tidak berapa lama
lagi.

Tuan Yang di-Pertua, sungguh malang sekali apabila ada pihak yang suka
menangguk di air keruh ketika kerajaan sedang bertungkus-lumus mengerah segala
kudrat untuk melawan pandemik, mereka hanya menjadi penghasut dengan membawa
slogan kerajaan gagal. Saya yakin,segala tohmahan dan kecaman yang ditujukan kepada
kerajaan berlapikkan alasan kegagalan Ordinan Darurat menunjukkan mereka sendiri
tidak faham situasi yang sedang dihadapi negara. Kesemua perkara dilonggokkan
menjadi bahan politik sehingga tumpuan kepada rakyat dialihkan. Inilah realiti politik cara
lama yang masih bersarang dalam negara.

Peningkatan kes yang berlaku sepanjang Mei sehingga Ogos disebabkan oleh
varian Delta yang melanda negara menjadikan penularan gelombang ketiga COVID-19
dalam negara. Kes naik sehingga mencecah paras 20,000 ke 30,000 kes sehari dengan
kes kematian yang dicatatkan juga tinggi. Kita tidak menolak fakta yang berada di hadapan
kita dengan peningkatan kes tersebut. Benar, kes COVID-19 masih tinggi ketika negara
sedang dalam tempoh darurat cuma ia tidak menggambarkan kegagalan darurat
sepenuhnya. Masih ada fungsi lain di bawah Ordinan Darurat tersebut yang menyumbang
kepada kejayaan yang kita kecapi pada hari ini dan menjelang era endemik kelak.

Pihak tertentu hanya menilai kegagalan darurat semata-mata berpandukan
kepada kes harian dan kes kematian COVID-19 tetapi sengaja menutup mata terhadap
fungsi dan kepentingan Ordinan Darurat yang lain yang membantu kerajaan merintis jalan
keluar daripada pandemik. Mereka tidak mahu menilai kepada kejayaan Program
Vaksinasi ketika itu yang merupakan penyumbang utama kepada kejayaan yang sedang
kita tempuhi hari ini. Apa yang saya ingin tekankan adalah kejayaan vaksinasi ini adalah
hasil kerjasama erat institusi perubatan awam dan swasta yang menjadi teras di bawah
Ordinan Darurat.

Tuan Yang di-Pertua, meskipun dihimpit dengan pelbagai perkara kerajaan masih
lagi berupaya memikirkan soal survival rakyat. Pakej-pakej bantuan dan rangsangan
ekonomi diteruskan walaupun negara di bawah perintah darurat sekali gus menafikan
