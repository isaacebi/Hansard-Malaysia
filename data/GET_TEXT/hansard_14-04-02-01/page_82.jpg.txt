72 DR.25.10.2021

adalah khusus untuk pelaksanaan Program Imunisasi COVID-19 Kebangsaan
merangkumi bekalan pakai habis termasuk consumable dan deliverance, penyebaran
luar, kos pemberian vaksin, pembelian aset dan bayaran sukarelawan-sukarelawan,
sewaan utiliti, sanitasi serta kos pengurusan PICK. Sehingga September 2021 Yang
Berhormat, sebanyak RM689.3 juta telah pun dibelanjakan.

Manakala berkaitan isu birokrasi, Kementerian Kewangan telah memudahkan
cara proses perolehan kerajaan melalui tatacara khusus perolehan kerajaan kepada
Kementerian Kesihatan Malaysia dan juga Kementerian Sains dan Teknologi. MOF juga
telah meluluskan SOP perolehan di bawah Program Imunisasi COVID-19 Kebangsaan
kepada Kementerian Kesihatan Malaysia dan MOSTI. SOP ini telah ditambahbaikkan
pada Mei 2021 mengikut keperluan semasa.

Secara ringkasnya SOP yang telah diluluskan kepada Kementerian Kesihatan
Malaysia dan MOSTI dalam mempercepatkan proses perolehan berkala vaksin, peralatan
dan perkhidmatan berkaitan COVID-19 dan perolehan di bawah Program Imunisasi
COVID-19 Kebangsaan adalah melibatkan;

(i) kaedah perolehan;
(ii) penurunan kuasa pihak berkuasa melulus;
(iii) penurunan kuasa kepada pegawai pengawal; dan

(iv) perubahan had nilai perolehan.

Di samping juga Kementerian Kewangan mengiktiraf PICK sebagai program
rasmi kerajaan dan membenarkan perolehan berkaitan PPV dilaksanakan secara pakej
berdasarkan tatacara khas PK7.1 Perolehan bagi Penganjuran Majlis/Acara Rasmi
Kerajaan dan Jamuan Keraian Rasmi Kerajaan.

Untuk makluman Yang Berhormat, dalam program PICK terdapat juga
peruntukan...

Dato’ Mahfuz bin Haji Omar [Pokok Sena]: Yang Berhormat.

Tuan Mohd Shahar bin Abdullah: Sekejap ya Yang Berhormat. Dalam program
PICK terdapat juga peruntukan disalurkan kepada kerajaan negeri dan badan berkanun,
universiti awam bagi menguruskan sendiri pusat pengagihan vaksin mereka. Dalam kes
ini tatacara perolehan adalah berasaskan SOP yang sama dan dirujuk kepada lembaga
perolehan pihak berkuasa negeri badan berkanun. Sila.

Dato’ Mahfuz bin Haji Omar [Pokok Sena]: Terima kasih sahabat saya. Hendak
minta penjelasan apa prosedur pilihan kontraktor-kontraktor untuk PPV ini? Bolehkah
Yang Berhormat kalau tidak dapat hari ini, berikan secara bertulis senarai kontraktor yang
telah diberikan untuk PPV ini.

Timbalan Yang di-Pertua: Terima kasih Yang Berhormat Pokok Sena. Sila Yang
Berhormat Timbalan Menteri.

Tuan Mohd Shahar bin Abdullah: Tuan Yang di-Pertua, Ahli Yang Berhormat
Pokok Sena telah membangkitkan isu berkaitan bagaimana tatacara perolehan.
Sepertimana yang saya nyatakan tadi, kita telah turunkan kuasa kepada Kementerian
Kesihatan Malaysia dan pihak Kementerian Sains dan teknologi untuk membuat
perolehan. Sekiranya Yang Berhormat perlukan data tersebut, insya-Allah saya akan
kemukakan secara bertulis.

Untuk makluman semua Ahli Yang Berhormat kerajaan telah mengambil
pendekatan mendedahkan secara terbuka dan terperinci segala maklumat perolehan,
kontrak, setiap kontrak, bilangan dos dan kos setiap bilangan dos kepada Jawatankuasa
Kira-kira Wang Negara (PAC). Itu sebabnya kita tidak ada rasa curiga dan kita tidak ada
rasa bimbang kerana kita telah bentangkan kepada Jawatankuasa Kira-kira Wang Negara
bagaimana perolehan vaksin ini dibuat.

Walau bagaimanapun, sepertimana Yang Berhormat sedia maklum, selaras
dengan perolehan di negara-negara lain, perincian kontrak perolehan vaksin adalah
tertakluk dengan izin, non-disclosure agreement (NDA). Dengan itu, perincian kos tidak
