DR.25.10.2021 49

tuduhan kerajaan sekadar mahu mengekalkan kuasa. Bermula dengan Pakej Permai,
PEMERKASA, PEMERKASA Tambahan dan PEMULIH menunjukkan respons balas
kerajaan untuk membantu survival rakyat sentiasa berterusan.

Tuan Yang di-Pertua, kesemua penghujah saya ini tidak sesekali menidakkan
usul untuk merungkai Ordinan Darurat ini. Saya sekadar mahu menjelaskan penilaian
yang dibuat terhadap implikasi pengisytiharan darurat tempoh hari perlu dibuat seadilnya
dan menyeluruh dan bukan semata-mata melihat kepada satu sisi kelemahan tetapi
menolok progress serta penambahbaikan lain yang sedang berjalan. Inilah yang sangat
dikesali oleh sikap sesetengah pihak dalam negara ini. Mereka mencari perpecahan,
mencari jalan perpecahan ketika negara sangat memerlukan kesatuan dan kesepaduan.
Oleh itu, saya mohon menyokong. Terima kasih.

Tuan Yang di-Pertua: Terima kasih Yang Berhormat Tumpat. Yang Berhormat
Pasir Gudang.

3.05 ptg.

Tuan Hassan bin Abdul Karim [Pasir Gudang]: Terima kasih Tuan Yang di-
Pertua. Saya ingin menyokong, merungkai ketujuh-tujuh Ordinan Darurat yang diusulkan
tadi. Walau bagaimanapun, dalam perbahasan saya ini, saya ingin menumpukan kepada
Ordinan Darurat (Kuasa-kuasa Perlu) (No. 2) 2021 [P.U. (A) 110/2021].

Ordinan Darurat tersebut seperti yang dijelaskan oleh Yang Berhormat Menteri
Undang-undang, berkaitan dengan penyebaran berita palsu, fake news. Yang Berhormat
Menteri menyatakan terdapat 30 kes yang telah disiasat di bawah seksyen 4(1) Ordinan
Darurat tersebut. Mungkin saya berharap Yang Berhormat Menteri boleh beritahu
Parlimen, berapa banyak kes tersebut yang berada di mahkamah di mana pertuduhan
dijalankan atau perbicaraan sedang berlangsung dan di mana butirannya, di negeri mana
dan di mahkamah mana kes-kes tersebut.

Dalam penerangan Yang Berhormat Menteri tadi, beliau menyatakan walaupun
Ordinan Darurat (Kuasa-kuasa Perlu) (No. 2) ini diungkai, dibubarkan oleh Parlimen, tetapi
beliau menyatakan itu tidak akan menjejaskan kes-kes yang sedang dibicarakan di
mahkamah. Jadi dalam hal ini saya harap Yang Berhormat Menteri kaji semula. Memang
pengetahuan saya ada kes yang sedang berada di mahkamah di bawah kesalahan, di
bawah Ordinan Darurat (Kuasa-kuasa Perlu) (No. 2) itu. Ada pihak yang tertuduh melalui
peguam mereka, menulis surat representasi kepada Peguam Negara supaya kes mereka
digugurkan. Akan tetapi, dimaklumkan permohonan itu ditolak kerana Ordinan Darurat
(Kuasa-kuasa Perlu) berkenaan berita tidak benar itu masih berkuat kuasa walaupun
darurat telah tamat pada 1 Ogos yang lalu.

Jadi persoalannya, Yang Berhormat Menteri kena ambil maklum, sekiranya
Dewan ini merungkai, memansuhkan Ordinan Darurat tersebut dan kemudian digazet dan
diperkenankan oleh Yang di-Pertuan Agong tidak jadi undang-undang, bolehkah yang
tertuduh di mahkamah itu dibicarakan di mana undang-undang itu telah diungkai.

01510

Jadi, di bawah kesalahan mana beliau dibicarakan? Bolehkah pihak pendakwaan
meneruskan perbicaraan tersebut? Perkara ini penting kerana kesalahan di bawah
Ordinan Darurat (Kuasa-Kuasa Perlu) (No.2) itu, hukuman ia boleh sampai penjara tiga
tahun, boleh didenda tidak lebih RM100,000. Ini berkaitan dengan hak-hak Perkara 5 —
fasal 1, Perkara 5 Perlembagaan yang bersangkut tentang kebebasan diri. Katakan lah
Parlimen telah ungkaikan, telah mansuhkan Ordinan Darurat ini tetapi kes berjalan terus.
Tertuduh itu didapati bersalah lalu dihukum penjara yang boleh sampai tiga tahun. Dalam
Perkara 5 Perlembagaan menyatakan tidak ada sesiapa boleh dilucutkan kebebasan
dirinya melainkan dengan undang-undang. Kalau dia dihukum setahun atau dua tahun di
penjara, undang-undang telah dibubarkan dan telah diungkaikan dan dia disumbat ke
dalam penjara. Ini bercanggah dengan peruntukan Perlembagaan.

Manakala perlu diingat, Ordinan Darurat (Kuasa-Kuasa Perlu) (No.2) itu yang
bersangkut dengan berita tidak benar ialah undang-undang subsidiari, undang-undang
