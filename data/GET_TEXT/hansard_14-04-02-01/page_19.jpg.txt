DR.25.10.2021 9

pengurusan berkaitan pembinaan serta mengakreditasi pekerja mahir di dalam industri
pembinaan. Jadi, ini amat penting dalam konteks pembangunan negara.

Soalan saya Yang Berhormat Timbalan Menteri, sejauh manakah usaha yang
dilakukan oleh akademi ini bagi menarik minat golongan pelajar khususnya di dalam
bidang TVET iaitu Latihan Teknikal dan Vokasional dan menggalakkan para pelajar
menjadikan akademi ini sebagai satu pilihan utama? Berapa banyakkah cawangan
akademi ini di Sarawak serta apakah ada cadangan untuk membuka lebih banyak
cawangan terutamanya di luar bandar bagi melahirkan lebih ramai tenaga kerja mahir di
kalangan para belia di luar bandar? Terima kasih.

Datuk Arthur Joseph Kurup: Terima kasih Ahli Yang Berhormat. Dalam usaha
untuk menarik minat para lepasan sekolah untuk menyertai program TVET, pihak CIDB
atau ADM sentiasa berusaha untuk mempromosikan program-program latihan yang
ditawarkan kepada belia-belia tempatan. Promosi telah dibuat dan antaranya melalui
construction career fair yang dianjurkan oleh CIDB pada setiap tahun semasa international
construction week untuk memberi pendedahan kepada belia berkaitan industri
pembinaan.

Di samping itu juga CIDB sentiasa mempromosikan latihan kemahiran berkaitan
industri pembinaan melalui platform lain seperti Karnival Masuk Institut Latihan Kemahiran
yang dibuat secara maya dan dianjurkan oleh Jabatan Pembangunan Kemahiran di
bawah Kementerian Sumber Manusia. Bagi menarik minat mereka, CIDB telah
menawarkan Program Latihan Kemahiran Belia dengan membiayai belia-belia tempatan
bagi mengikuti latihan yang berkaitan.

Berkaitan pula dengan soalan kedua daripada Ahli Yang Berhormat tadi, buat
masa ini hanya terdapat satu kampus ABM di wilayah Sarawak iaitu di Kuching. Akan
tetapi ABM Wilayah Sarawak juga bekerjasama dengan pusat latihan lain yang
ditauliahkan oleh CIDB dan terdapat tiga bahagian utama di Sarawak iaitu satu di Miri,
satu di Sibu dan satu di Kuching. Sekian, terima kasih.

Dr. Maszlee bin Malik [Simpang Renggam]: Terima kasih Tuan Yang di-Pertua.
Terima kasih kepada Yang Berhormat Timbalan Menteri dan juga Yang Berhormat Igan
kerana menimbulkan persoalan tentang TVET tadi. Saya mendengar dengan teliti
penerangan daripada Yang Berhormat Timbalan Menteri dan saya dapati kita masih
menggunakan method yang lama di dalam TVET iaitu train and place.

Malah training itu diberikan untuk tiga bulan semata-mata. Ini terbukti telah gagal.
Method seperti ini telah terbukti tidak berkesan. Mahu ataupun tidak mahu, bagi TVET kita
perlu melihat kepada model Germany, place and train yang mana ia melibatkan dual
training, vocational programme.

01040

Jadi, saya mencadangkan kepada JKR untuk program tersebut, ubah. Buat
anjakan paradigma, ikut sistem Germany. TVET kita place and train. Tiga bulan tidak
cukup, biar mereka terus diserapkan ke dalam industri dan seterusnya boleh dimanfaatkan
oleh industri, hatta sebelum mereka graduate lagi. Jadi, saya sekali lagi mencadangkan
cara ke hadapan untuk berjaya ialah dengan mengikuti sistem Germany di dalam TVET.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Simpang Renggam.

Dr. Maszlee bin Malik [Simpang Renggam]: Place and train. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Sila Timbalan Menteri.

Datuk Arthur Joseph Kurup: Terima kasih Yang Berhormat Simpang Renggam.
Saya bersetuju bahawa sentiasa ada ruang untuk kita memperbaiki kaedah kita tetapi
saya tidak bersetuju bahawa program ini telah gagal. Untuk maklumat Yang Berhormat
Simpang Renggam, seperti mana yang saya telah sebutkan tadi 88 peratus peserta yang
dilatih oleh CIDB telah mendapat pekerjaan dalam industri pembinaan.
