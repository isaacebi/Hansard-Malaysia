DR.25.10.2021 11

(iii) menggariskan kepentingan untuk melindungi dan
menghormati hak kehidupan, keselamatan dan maruah rakyat
Afghanistan dalam memenuhi Deklarasi Sejagat Hak Asasi
Manusia di Universal Declaration of Human Rights dengan
izin.

Secara keseluruhannya, negara-negara anggota OIC bersetuju untuk memberi
sokongan penuh terhadap penyelesaian di Afghanistan dalam mencapai perdamaian
secara komprehensif dan berkekalan. OIC pada ketika ini sedang memberi tumpuan
kepada penyaluran bantuan kemanusiaan kepada rakyat Afghanistan.

Yang Berhormat Menteri Luar Negeri kita telah juga mengadakan perbincangan-
perbincangan mengenai Afghanistan dengan rakan sejawat beliau dari Arab Saudi,
Indonesia dan Qatar serta Setiausaha Agung OIC. Pendirian Malaysia adalah selari
dengan seluruh komuniti antarabangsa iaitu memberi keutamaan kepada bantuan
kemanusiaan dan pembangunan semula Afghanistan. Untuk tujuan ini, Malaysia juga
seperti negara-negara lain berpandangan bahawa keterlibatan secara membina, dengan
izin constructive engagement perlu dilakukan dengan pihak yang berkuasa di Afghanistan.

Manakala sebagaimana amalan biasa dalam isu pengiktirafan sesebuah negara,
faktor-faktor atau parameter tertentu yang perlu diambil kira atau dipertimbangkan. Antara
faktor-faktor tersebut ialah seperti isu kKeabsahan atau dengan izin legitimasi yang merujuk
kepada tahap penerimaan rakyat negara berkenaan terhadap penguasaan dan
penubuhan kerajaan di negara tersebut.

Seterusnya, kerajaan yang dibentuk hendaklah bersifat inklusif yang merangkumi
penyertaan pelbagai golongan termasuk etnik-etnik minoriti serta penyertaan wanita
dalam pemerintahan bagi tujuan mencapai keamanan dan kestabilan yang berkekalan.
Penyertaan wanita dalam pentadbiran adalah penting bukan sahaja dari sudut
memelihara hak-hak wanita dan anak-anak perempuan, women and girls dengan izin
tetapi juga daripada aspek peranan dan sumbangan mereka kepada pembinaan
sesebuah negara dan masyarakat.

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat.

Dato’ Haji Kamarudin Jaffar: Akhir sekali dalam konteks Afghanistan, ia perlu
berpaksikan kepada para pemegang taruh serta rakyatnya sendiri. Dalam hal ini, Malaysia
akan terus memantau perkembangan di Afghanistan. Pada masa yang sama,
Kementerian Luar Negeri juga bersedia menjadi pemudah cara kepada pertubuhan-
pertubuhan bukan kerajaan, NGO’s dengan izin. Malaysia dalam usaha_ untuk
menghulurkan bantuan-bantuan kemanusiaan kepada rakyat Afghanistan yang
memerlukan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Sila Yang Berhormat Bagan, soalan pertama.

Tuan Lim Guan Eng [Bagan]: Terima kasih Tuan Yang di-Pertua. Saya
mengucapkan terima kasih kepada jawapan daripada Yang Berhormat Timbalan Menteri.
Saya hendak tanya, adakah Yang Berhormat Ampang, Menteri Perusahaan, Perladangan
dan Komoditi yang menyatakan keresahan beliau tentang hak asasi wanita di Afghanistan
kerana dinafikan peluang pendidikan dan pekerjaan serta penglibatan dalam pentadbiran
kerajaan.

Beliau hendak pergi ke Afghanistan untuk memberikan asuhan ataupun panduan
macam mana hendak mengukuhkan hak asasi wanita tersebut. Apakah perkembangan
tentang perkara ini? Ini penting Tuan Yang di-Pertua kerana Malaysia sekarang menjadi
ahli dalam hak asasi Pertubuhan Bangsa-bangsa Bersatu. Itu satu perkara penting.

Kedua, adakah pendirian PAS yang menyokong Taliban di Afghanistan akan
mempengaruhi dasar luar negara berkaitan dengan pengiktirafan Afghanistan.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bagan. Sila.
