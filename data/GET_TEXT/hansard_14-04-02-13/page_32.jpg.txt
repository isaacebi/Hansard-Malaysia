22 DR.15.11.2021

mendokumentasikan warisan etnik tempatan terutamanya dalam bidang bahasa dan
kesusasteraan yang hampir pupus.

Selain itu, JWN juga menjalankan penyelidikan adat dan budaya etnik. Bagi
Sarawak, contoh penyelidikan adat dan budaya ini adalah penyelidikan Pesta Gawai
Nyebang Baruk di Kampung Gumbang, Bau, Sarawak. Sekian, terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Batang Lupar, soalan tambahan pertama.

Dato Sri Hajah Rohani binti Abdul Karim [Batang Lupar]: Soalan tambahan.
Terima kasih atas jawapan yang komprehensif yang diberikan oleh Yang Berhormat
Menteri tadi. Saya ingin mengucapkan syabas dan tahniah kepada Kementerian
Pelancongan Seni dan Budaya Malaysia (MOTAC) dan juga kepada Kementerian
Pelancongan, Kesenian dan Kebudayaan Sarawak (MTAC) yang melalui kerjasama yang
menjadikan Kuching berjaya menjadi salah satu bandar baharu yang menyertai the
UNESCO Creative Cities Network (UCCN) seperti yang diumumkan oleh Director General
of UNESCO pada minggu lalu.

Saya mendapat tahu bahawa penyenaraian Kuching adalah untuk kategori
gastronomi. Lanjutan daripada ini, adakah kementerian berhasrat untuk mengetengahkan
makanan dan juadah tempatan Sarawak melalui lebih banyak lagi kajian atau terbitan
mengenainya bagi menguatkan lagi kedudukan Kuching dalam senarai UCCN ini? Terima
kasih.

Dato’ Sri Hajah Nancy Shukri: Terima kasih Tuan Yang di-Pertua. Terima kasih
Yang Berhormat. Terima kasih atas keprihatinan Yang Berhormat yang peka terhadap
pengumuman tersebut. Suka saya ingin menjelaskan di sini bahawa kejayaan tersebut
bukan hanya terhad untuk dibanggakan oleh penduduk Kuching ataupun Sarawak
semata-mata, tetapi ia juga kejayaan seluruh Keluarga Malaysia kerana pengiktirafan
dunia bukan sesuatu yang mudah untuk diperoleh.

Seperti Yang Berhormat Batang Lupar sebutkan tadi juga pembabitan
Kementerian Pelancongan, Kesenian dan Kebudayaan Sarawak (MTAC) adalah salah
satu bukti bahawa kami di MOTAC dan juga Jabatan Warisan Negara sentiasa bersedia
untuk bekerjasama dengan mana-mana pihak bagi terus memastikan pemeliharaan dan
pemuliharaan warisan-warisan negara.

Menyentuh mengenai makanan-makanan warisan, sukacita saya ingin
maklumkan bahawa JWN ada menerbitkan buku makanan warisan Sarawak berjudul
Food Heritage of Sarawak: A Cultural Perspective. Buku yang memberikan penekanan
tentang aspek pemakanan dan budaya masakan dari negeri Sarawak ini mengandungi
tujuh bahagian yang membincangkan tentang sejarah makanan, bahan-bahan dalam
makanan dapur, semangat dalam makanan seperti ritual, pantang larang dan
penyembahan.

Jadi sepertimana yang kita sedia maklum, negara kita kaya dengan kepelbagaian
budaya dan kaum yang masing-masing mempunyai makanan dan cara penyediaan yang
tersendiri. Panjang jawapan saya Yang Berhormat, tetapi inilah salah satu daripada buku
makanan warisan hampir pupus yang telah disediakan. [Merujuk kepada senaskah
dokumen] Saya boleh bagi jawapan ini secara penuhnya secara bertulis Yang Berhormat
Batang Lupar. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Menteri.
Soalan tambahan kedua, saya jemput Yang Berhormat Selangau.

Tuan Baru Bian [Selangau]: Terima kasih Tuan Yang di-Pertua. Ingin saya
bertanya kepada kementerian, saya percaya bahasa adalah budaya menjadi satu identiti
kepada beberapa ethnic group di seluruh negara dan Lun Bawang adalah satu bangsa
etnik yang dikatakan di sini minority group. Soalan saya kepada Menteri ialah adakah
kementerian mempunyai rancangan untuk mengagihkan bajet ataupun allocation untuk
minority group di Sarawak untuk melaksanakan atau mengajar bahasa mereka di sekolah-
sekolah di Sarawak?
