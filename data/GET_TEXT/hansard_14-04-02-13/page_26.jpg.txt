16 DR.15.11.2021

Timbalan Menteri Pengangkutan [Dato’ Henry Sum Agong]: Terima kasih
Tuan Yang di-Pertua dan terima kasih kepada Yang Berhormat Julau, Tuan Larry Soon
@ Larry Sng Wei Shien.

Tuan Yang di-Pertua, perkhidmatan teksi dan e-hailing adalah merupakan salah
satu perkhidmatan pelengkap kepada jaringan pengangkutan awam darat pada peringkat
perjalanan batuan pertama dan akhiran. Sesuai dengan arus perubahan teknologi
semasa, perkhidmatan e-hailing telah menyediakan liputan perkhidmatan yang meluas
dan dapat memenuhi perkhidmatan dan keperluan pengangkutan pelanggan dengan baik.

Pada masa yang sama, kerajaan juga telah membenarkan perkhidmatan teksi
konvensional untuk menyediakan perkhidmatan menerusi platform e-hailing bagi
memastikan perkhidmatan ini terus berdaya saing tinggi seterusnya menyediakan
perkhidmatan yang dikehendaki oleh pengguna.

Didapati kedua-dua perkhidmatan ini masih mempunyai potensi yang besar untuk
ditambah baik dari aspek kualiti perkhidmatannya, selamat kepada pengguna dan boleh
diperluaskan di setiap pelosok negara, bukan sahaja tertumpu kepada bandar-bandar
bagi memenuhi keperluan pengangkutan penduduk tempatan.

Oleh yang demikian, pada masa ini Kementerian Pengangkutan tiada mempunyai
sebarang perancangan untuk memperkenalkan perkhidmatan e-hailing atau teksi
motosikal mengambil kira pelbagai aspek terutamanya isu keselamatan dan kebajikan
penumpang. Hal ini mengambil kira bahawa risiko nahas jalan raya termasuk kematian
atau kecederaan adalah amat tinggi melibatkan penumpang dan pembonceng motosikal
di Malaysia.

01100

Selain itu, isu-isu melibatkan kepada pematuhan kepada undang-undang dan
peraturan jalan juga menjadi satu perkara yang perlu diberikan perhatian yang serius
dalam kalangan pengguna motosikal sedia ada. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Silakan, Yang Berhormat Julau, soalan tambahan pertama.

Tuan Larry Soon @ Larry Sng Wei Shien [Julau]: Terima kasih Yang
Berhormat Timbalan Menteri. Jadi, saya difahamkan negara-negara jiran macam di
Thailand dan Indonesia, ada syarikat yang ada buat e-hailing. Akan tetapi, jawapan tadi
Yang Berhormat Timbalan Menteri, saya fikir macam tidak convincing, dengan izin kerana
kalau negara-negara jiran kita boleh buat, macam e-hailing, kenapa Malaysia tidak boleh?

Walaupun ada alasan safety issues, bolehkah kita kementerian buat satu maybe
perhaps, guideline so that we can improve on this safety issues rather than to stop e-
hailing altogether? Thank you.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Julau. Silakan Yang Berhormat Timbalan Menteri.

Dato’ Henry Sum Agong: Ya, Tuan Yang di-Pertua dan Yang Berhormat Julau
yang bertanya soalan tambahan. Ya, seperti yang saya nyatakan tadi, pihak kerajaan
mendasarkan keputusan untuk tidak membenarkan seterusnya e-hailing ini ialah
berdasarkan kepada statistik kemalangan jalan raya tahun 2019 daripada PDRM.

Penunggang motosikal adalah merupakan golongan paling tinggi yang menjadi
mangsa nahas jalan raya mewakili 64 peratus daripada jumlah kematian pada tahun
tersebut atau melebihi 3,900 kematian daripada jumlah 6,167 kematian yang direkodkan
pada tahun 2019. Maka, pihak kerajaan berdasarkan kepada statistik ini, menangguhkan
keputusan untuk tidak membenarkan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
kedua, saya lihat Yang Berhormat Padang Serai yang bangun. Silakan Yang Berhormat
Padang Serai. Ya.

Tuan Karupaiya a/l Mutusami [Padang Serai]: Terima kasih Tuan Yang di-
Pertua. Soalan saya, saya ingin bertanya Kementerian Pengangkutan, apakah langkah
