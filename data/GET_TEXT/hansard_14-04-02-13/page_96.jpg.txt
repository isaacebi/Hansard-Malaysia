86 DR.15.11.2021

Akhirnya Tuan Yang di-Pertua, Yang Berhormat Bakri bertanyakan dasar
kenderaan elektrik (EV) yang komprehensif untuk memastikan pemain-pemain industri di
Malaysia lebih kompetitif di dalam rantaian bekalan global.

Saya telah memberikan jawapan lisan yang cukup komprehensif atas perkara
yang sama pada 10 November yang lalu. Saya pohon izin Tuan Yang di-Pertua, supaya
Yang Berhormat Bakri dapat merujuk kepada Hansard dan pada petang ini saya pohon
memberikan maklumat tambahan.

Untuk maklumat Yang Berhormat Bakri, industri automatif tempatan terdiri
daripada syarikat pengeluar kereta nasional iaitu Proton dan Perodua, di samping syarikat
jenama asing yang menjalankan pemasangan tempatan seperti Toyota, Honda, Volvo,
BMW, Mercedes dan lain-lain.

Syarikat pemasang kereta adalah bergantung kepada perancangan syarikat
prinsipal jenama kereta yang dipasang dalam hala tuju pengeluaran EV di Malaysia. Pada
ketika ini, syarikat Proton dan Perodua telah membangunkan ekosistem rantaian vendor
yang menyokong pengeluaran kenderaan model semasa berasaskan /nternal Combustion
Engine (ICE) di mana peralihan secara mendadak kepada kenderaan EV boleh
menjejaskan vendor tempatan.

Justeru itu, adalah penting bagi kerajaan mengadakan libat urus dengan industri
automotif tempatan dalam memastikan pengeluaran dan pemasangan EV di dalam
negara dapat dilaksanakan dengan teratur, inklusif dan mampan. Insentif kepada
pengguna (demand side) dijangka dapat meningkatkan permintaan ke atas EV yang dapat
menggalakkan pelaburan bukan sahaja bagi pengeluaran kenderaan dan komponen
tetapi juga daripada segi sokongan infrastruktur EV. Perkara ini juga telah saya huraikan
dalam jawapan lisan saya pada 10 November dan saya pohon Yang Berhormat Bakri
dapat merujuk.

Tuan Yang di-Pertua, demi memastikan kemakmuran negara dan keharmonian
Keluarga Malaysia, MITI komited untuk terus melaksanakan dasar dan inisiatif yang
menyumbang kepada pembangunan yang lestari, inklusif dan hijau. Saya yakin dengan
kerjasama, sokongan Ahli-ahli Yang Berhormat serta pendekatan keseluruhan negara
(whole-of-nation approach) seperti yang digariskan dalam Rancangan Malaysia Ke-12
dapat mengorak langkah untuk mencerdaskan pemulihan ekonomi, misi untuk
pembaharuan negara dapat dijayakan.

Tuan Yang di-Pertua, saya juga ingin memaklumkan untuk menjamin masa yang
diperuntukkan dipatuhi, saya telah menyediakan jawapan yang cukup komprehensif
terhadap semua perkara yang dibangkitkan oleh Ahli-ahli Yang Berhormat dalam
perbahasan. Saya pohon izin Tuan Yang di-Pertua dan juga Timbalan Tuan Yang di-
Pertua untuk saya mengemukakan jawapan bertulis ini kepada Dewan sebagai
sebahagian daripada jawapan lisan dalam sesi penggulungan Rang Undang-undang
Belanjawan 2022 pada petang ini yang dilakukan oleh Kementerian Perdagangan
Antarabangsa dan Industri.

Semoga Ahli-ahli Yang Berhormat dapat jawapan yang tepat dengan fakta-fakta
yang ada dalam jawapan bertulis saya. Dengan itu saya mengucapkan terima kasih
kepada Tuan Yang di-Pertua dan juga Ahli-ahli Yang Berhormat yang telah memberikan
peluang kepada kementerian untuk memberikan ulasan dan pandangan atas perkara-
perkara yang dibangkitkan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri Kanan, Kementerian Perdagangan Antarabangsa dan Industri.
Seterusnya saya ingin menjemput Yang Berhormat Menteri Kanan Pertahanan untuk
memberi jawapan-jawapan 40 minit. Sila.

5.09 ptg.

Menteri Kanan Pertahanan [Dato’ Seri Hishammuddin Tun Hussein]:
Bismillahi Rahmani Rahim, assalamualaikum warahmatullahi wabarakatuh.
