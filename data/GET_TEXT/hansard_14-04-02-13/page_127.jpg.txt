DR.15.11.2021 117

tetapi arahan dari siapa? Adakah arahan daripada murid-murid tersebut ataupun arahan
itu datang daripada guru, cikgu ataupun warden?

Datuk Dr. Mohd Radzi bin Md. Jidin: Terima kasih. Sebenarnya ada beberapa
versi penjelasan yang diberikan. Oleh sebab itu saya kata tadi, mengikut penjelasan murid
sendiri. Kita ada beberapa maklumat, maklum balas dan sebagainya. Mengikut penjelasan
murid sendiri, bahawa perkara ini adalah tradisi yang dilaksanakan oleh kepimpinan
pelajar bagi memastikan murid mematuhi disiplin-disiplin tertentu di sekolah. Itu asasnya.

Namun begitu, pihak kami juga sedang melihat apakah, siapakah kalau ada guru-
guru yang terlibat secara langsung. Perkata ini kita perlu berlaku adil pada semua pihak.
Jadi sebab itu kita turun sendiri, kita semak. Dalam konteks ini seperti mana saya sebut
tadi, secara umumnya ini kami berjumpa hampir keseluruhan murid berada dalam dewan
mendapat penjelasan. Bagi mereka, sesetengah mereka menganggap ini satu tradisi yang
telah dilaksanakan lama.

01920

Ada di antara mereka tidak tahu pun bahawa perkara ini adalah tidak patut
dilaksanakan. Ini penjelasan ikhlas daripada anak-anak tersebut. Berkaitan dengan
tindakan terhadap guru-guru jika terlibat itu, sepertimana kita sebut tadi, kita sedang
meneruskan penyiasatan sekiranya ada terbukti bahawa ada guru yang terlibat, maka
tindakan-tindakan yang bersesuaian akan diambil.

Apa yang paling penting, saya tahu sebelum ini Yang Berhormat Kulai, perkara
ini sudah dibangkitkan beberapa bulan lepas. Namun pada waktu itu saya bertanya
kepada media, nyatakan di sekolah mana tetapi pada waktu itu, apa yang diberikan
kepada kami adalah kes-kes yang berlaku bertahun-tahun lepas. Ada yang beri kes tiga
tahun lepas, dua tahun lepas, setahun lepas.

Kami balik ke kementerian, duduk berbincang. Kalau kes ini sudah lama,
penyiasatannya akan menjadi terlalu sukar. Sebab itu apabila berlaku kes itu di kolej
vokasional (KV), saya sendiri balik dari Sarawak pada waktu itu, terus turun kerana kita
ingin mendapat tahu apakah yang sebenarnya berlaku. Apabila satu pengesahan
memang berlaku, sebab itulah dikeluarkan surat supaya perkara ini mestilah diberhentikan
sepenuhnya di mana-mana institusi di bawah Kementerian Pendidikan Malaysia.

Ahli Yang Berhormat Tanjong Malim menyentuh tentang pengalaman industri
dalam kalangan tenaga pengajar TVET. Ini dibangkitkan menjelaskan tentang repot
bahawa ramai tenaga pengajar TVET ini tidak mempunyai pengalaman industri.

Untuk makluman Ahli Yang Berhormat, KPM sentiasa menekankan kepada
keperluan untuk memastikan tenaga pengajar TVET adalah dalam kalangan mereka yang
mempunyai pengalaman industri. Mulai tahun 2017, KPM telah memberi keutamaan
kepada mereka yang mempunyai pengalaman bekerja di industri sekurang-kurangnya tiga
tahun bagi pengambilan tenaga pengajar TVET baharu.

Dalam memastikan tenaga pengajar sedia ada mempunyai pengetahuan dan
kemahiran berkaitan teknologi terkini dan keperluan industri, mereka perlu menjalani
latihan berkala, dalam aspek upskilling dan reskilling, dengan izin, melalui kursus training
of trainers (ToT), dengan izin, sangkutan industri serta kursus persijilan profesional dari
semasa ke semasa.

Tenaga pengajar juga turut mengikuti kursus Sijil Kemahiran Malaysia (SKM) dan
memperoleh sekurang-kurangnya SKM Tahap 4. KPM sentiasa memastikan tenaga
pengajar TVET KPM dilengkapkan dengan kemahiran pedagogi yang berkesan.
Kemahiran pedagogi ini pula diselarikan dengan perkembangan teknologi terkini serta
keperluan industri dalam memberikan pendidikan berkualiti kepada murid. Ahli Yang
Berhormat Sabak Bernam ada mencadangkan agar program TVET ditawarkan bermula
daripada pendidikan sekolah rendah dan menengah rendah.

Untuk makluman Ahli Yang Berhormat, KPM telah menyediakan mata pelajaran
Reka Bentuk dan Teknologi (RBT) seawal Tahun 4 di peringkat sekolah rendah sehingga
Tingkatan 3 di peringkat menengah rendah sebagai pendedahan awal murid kepada
bidang teknik dan vokasional.
