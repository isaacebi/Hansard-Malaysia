DR.15.11.2021 111

Tuan Ma'mun bin Sulaiman [Kalabakan]: Terima kasih.

Tuan Karupaiya a/l Mutusami [Padang Serai]: Yang Berhormat Menteri,
Padang Serai sikit.

Datuk Dr. Mohd Radzi bin Md. Jidin: Okey Yang Berhormat Padang Serai,
silakan.

Tuan Karupaiya a/l Mutusami [Padang Serai]: Okey, terima kasih Yang
Berhormat Menteri, terima kasih Tuan Yang di-Pertua. Saya juga mengemukakan
berkaitan dengan sekolah-sekolah Tamil yang masih ada di tanah swasta yang mana
menjadi satu masalah baru-baru ini di Sekolah Kebangsaan Sungai Ular, mereka meminta
duit untuk membayar cagaran dan juga itu akan membebankan pada PIBG sekolah, LPS
dan sebagainya.

So, saya ada mencadangkan berunding seperti mana Yang Berhormat Menteri
beritahu tadi itu adalah cadangan terbaik, berunding dengan negeri supaya perkara ini
dapat diselesaikan dengan masa yang singkat. Kalau tidak tiap-tiap tahun— kita sudah
merdeka 64 tahun masih lagi kita tidak menyelesaikan masalah tanah. Saya minta ambil
perhatian serius Yang Berhormat Menteri. Terima kasih Yang Berhormat Menteri. Terima
kasih Tuan Yang di-Pertua.

Datuk Dr. Mohd Radzi bin Md. Jidin: Terima kasih Yang Berhormat Padang
Serai. Saya ada jawapan untuk pertanyaan yang dibangkitkan oleh Yang Berhormat
Padang Serai pada muka surat 34 tetapi sudah Yang Berhormat Padang Serai tanya saya
jawab sedikitlah untuk dimasukkan di sini kerana ia berkaitan juga dengan tapak sekolah
ya.

Pertama sekali, Ahli Yang Berhormat Padang Serai menyentuh tentang Sekolah
Jenis Kebangsaan Tamil (SJKT) yang beroperasi di tapak bukan hak milik kerajaan. Untuk
makluman Ahli Yang Berhormat, terdapat dua kategori SJKT iaitu SJKT berstatus sekolah
kerajaan dan SJKT berstatus sekolah bantuan kerajaan.

Daripada keseluruhan 527 buah SJKT, sebanyak 162 buah adalah berstatus
sekolah kerajaan. Bagi SJKT berstatus sekolah kerajaan, sebanyak 156 buah berada di
atas tapak milik PTP. Manakala baki enam buah lagi berada di atas tapak bukan milik PTP
dan sedang dalam proses pemutihan. Ini sepertimana saya jelaskan kepada Yang
Berhormat Kalabakan.

Memandangkan SJKT yang berstatus SBK adalah bukan milik kerajaan, sekolah
ini terletak di atas tapak bukan milik PTP. Status tapak tanah SJKT kategori SBK adalah
di bawah tanggungjawab Lembaga Pengelola Sekolah. Jadi, jika ada sebarang isu
berbangkit, itu adalah di bawah bidang tanggungjawab Lembaga Pengelola Sekolah. Itu
penjelasan berkaitan dengan status tanah sekolah-sekolah.

Seterusnya, saya ingin merujuk kepada pertanyaan Ahli Yang Berhormat Tanjong
Manis berhubung status permohonan gantian bangunan daif di sekolah. Kerajaan telah
meluluskan permohonan pembinaan bangunan gantian di SK Salah Kechil, SK Kampong
Betanak dan SK Abang Buyuk di bawah projek pembangunan sekolah daif di Sarawak.
Manakala pembinaan bangunan bilik darjah baharu dan lain-lain kemudahan di SMK
Semop, Daro telah diluluskan dalam RMKe-12, RP2 Tahun 2022.

Untuk makluman Ahli Yang Berhormat Sibuti, KPM telah menubuhkan
jawatankuasa induk peruntukan RM1 bilion bagi pembangunan semula sekolah daif di
negeri Sarawak. Jawatankuasa ini berperanan membuat keputusan dan dasar utama
berhubung perancangan dan mekanisme pelaksanaan projek daif di bawah peruntukan
RM1 bilion di negeri Sarawak.

Tuan Lukanisman bin Awang Sauni [Sibuti]: Yang Berhormat Menteri.

Datuk Dr. Mohd Radzi bin Md. Jidin: Di samping itu, jawatankuasa ini
bertanggungjawab untuk memutuskan penyelesaian terhadap pertikaian, perubahan dan
isu yang timbul di peringkat pelaksanaan projek serta pengurusan projek. Saya habiskan
sikit ya.
