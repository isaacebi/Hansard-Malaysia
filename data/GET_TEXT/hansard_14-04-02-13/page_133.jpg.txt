DR.15.11.2021 123

Yang Berhormat Rasah, Yang Berhormat Batu Gajah dan Yang Berhormat Ipoh Timur
membangkitkan tentang peruntukan penyelenggaraan mengikut jenis sekolah dalam
Belanjawan 2022.

KPM mengucapkan terima kasih kepada Kementerian Kewangan kerana telah
meluluskan peruntukan sejumlah RM900 juta dalam Belanjawan 2022 bagi tujuan
penyelenggaraan sekolah dan institusi pendidikan di bawah KPM. KPM juga telah diberi
tanggungjawab sepenuhnya dalam menguruskan pengagihan peruntukan tersebut.
Seperti mana yang termaktub dalam Akta Pendidikan 1996, adalah menjadi
tanggungjawab kerajaan untuk menyelenggarakan sepenuhnya sekolah kerajaan. Pada
masa yang sama, kerajaan boleh memberi sumbangan bantuan kepada sekolah bantuan
kerajaan.

Untuk makluman Ahli-ahli Yang Berhormat, terdapat 10,229 buah sekolah
kerajaan dan sekolah bantuan kerajaan di bawah pengendalian KPM. Jumlah sekolah ini
boleh dicerakinkan seperti mana berikut; 5,626 buah sekolah rendah berstatus sekolah
kerajaan, 18 buah sekolah rendah berstatus sekolah bantuan kerajaan, 2,072 buah
sekolah menengah berstatus sekolah kerajaan, 4 buah sekolah menengah berstatus
sekolah bantuan kerajaan.

Sebanyak 416 buah sekolah jenis kebangsaan (Cina) berstatus sekolah kerajaan,
885 buah sekolah jenis kebangsaan (Cina) berstatus sekolah bantuan kerajaan, 162 buah
sekolah jenis kebangsaan (Tamil) berstatus sekolah kerajaan, 365 buah sekolah jenis
kebangsaan (Tamil) berstatus sekolah bantuan kerajaan, 10 buah sekolah mubaligh
berstatus sekolah kerajaan, 368 buah sekolah mubaligh berstatus sekolah bantuan
kerajaan, 65 buah sekolah conforming berstatus sekolah kerajaan, sembilan buah sekolah
conforming berstatus sekolah bantuan kerajaan dan 229 buah sekolah agama bantuan
kerajaan.

Selain daripada sekolah tersebut, terdapat juga beberapa institusi yang berada di
bawah pengendalian KPM. Itu saya akan senaraikan dalam jawapan bertulis kelak. Oleh
yang demikian, peruntukan RM900 juta tersebut secara relatifnya agak terhad dengan
mengambil kira jumlah sekolah dan institusi pendidikan di bawah pengendalian KPM.
Justeru itu, ia perlu diagihkan dengan cermat, teliti dan berhemat bagi memastikan impak
yang optimum.

Untuk makluman Ahli-ahli Yang Berhormat, berdasarkan jumlah RM900 juta yang
diperuntukkan dalam Belanjawan 2022, sebanyak RM850 juta akan digunakan untuk
menyelenggarakan sekolah dan bukan sekolah. Manakala peruntukan RM50 juta akan
digunakan untuk menaik taraf atau membina dewan terbuka.

Daripada jumlah RM850 juta yang dikhaskan untuk penyelenggaraan sekolah dan
bukan sekolah, pecahan agihan adalah seperti berikut; RM720 juta untuk
penyelenggaraan sekolah di bawah pengendalian KPM, RM30 juta untuk peruntukan
tambahan kritikal, RM50 juta untuk penyelenggaraan institusi pendidikan di bawah
pengendalian KPM dan RM50 juta untuk pembaikan cerun.

Untuk makluman Ahli-ahli Yang Berhormat, KPM akan mengagihkan peruntukan
penyelenggaraan bagi tahun 2022 berdasarkan formula yang telah diperkenalkan pada
tahun 2021. Formula ini mengambil kira bilangan dan jenis sekolah sama ada kategori
sekolah kerajaan atau sekolah bantuan kerajaan. Dalam menggunakan formula ini, asas
perkiraan adalah berdasarkan purata daripada peruntukan RM720 juta bagi 10,229 buah
sekolah iaitu sebanyak RM70,388 setiap sekolah — untuk tujuan kiraan.

Siling peruntukan bagi sekolah bantuan kerajaan dikira berdasarkan 90 peratus
daripada purata tersebut didarabkan dengan bilangan 1,934 buah sekolah bantuan
kerajaan. Ini menjadikan siling peruntukan untuk sekolah bantuan kerajaan adalah
sebanyak RM122.52 juta. Siling peruntukan bagi 8,295 buah sekolah kerajaan pula adalah
berdasarkan peruntukan penyelenggaraan sekolah sebanyak RM720 juta ditolak siling
sekolah bantuan kerajaan. Ini menjadikan siling peruntukan untuk sekolah kerajaan
adalah sebanyak RM597.48 juta.

Oleh yang demikian, berdasarkan formula ini siling peruntukan bagi jenis sekolah
adalah seperti berikut; RM554.48 juta bagi sekolah rendah dan sekolah menengah
