DR.15.11.2021 7

Timbalan Menteri Tenaga dan Sumber Asli [Datuk Ali anak Biju]: Terima kasih
Yang Berhormat Kuala Krai. Saya tidak dapat menjawab pantun sekarang ini.

Tuan Yang di-Pertua, bagi memastikan bekalan elektrik di Semenanjung sentiasa
mencukupi, kerajaan telah meluluskan Pelan Pembangunan Penjanaan Elektrik
Semenanjung bagi tempoh 20 tahun yang telah dirangka berdasarkan kriteria berikut:

(i) kadar margin yang optimum antara 25 peratus hingga 30 peratus;

(ii) kepelbagaian sumber bahan api bagi mengelakkan
kebergantungan penjanaan negara kepada bahan api tertentu
saja; dan

(iii) kadar jangkaan kehilangan beban (loss of load expectation),
sebanyak 24 jam setahun.

Kadar ini menunjukkan jangkaan bilangan jam setahun di mana sistem bekalan
elektrik negara tidak dapat memenuhi permintaan.

Pelan ini juga dirangka dengan perseimbangan elemen jaminan bekalan iaitu
sekuriti, kelestarian (sustainability) dan mampu_ bayar (affordability). Ini bermakna
pembekalan elektrik di Malaysia bukan saja menitik beratkan elemen kecukupan bekalan
semata-mata tetapi turut mengambil kira faktor kelestarian tenaga serta tarif yang
munasabah bagi para pengguna.

Bagi memastikan sistem grid nasional kukuh dan stabil, Tenaga Nasional Berhad
(TNB) sedang melaksanakan projek talian penghantaran 500-kV dari utara hingga selatan
Semenanjung yang akan menjadi tulang belakang sistem grid nasional. Pelaksanaan
projek 500-kV ini akan mengoptimumkan penghantaran elektrik kepada pengguna-
pengguna di seluruh Semenanjung Malaysia dan memastikan pengguna-pengguna
elektrik di Semenanjung mendapat bekalan elektrik yang berdaya harap. Sekian, terima
kasih.

Timbalan Yang di-Pertua [Dato' Mohd Rashid Hasnon]: Sila, soalan tambahan
Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Krisis tenaga elektrik di beberapa buah negara di dunia semakin meruncing dan
membimbangkan dan sekali gus catuan penggunaan elektrik juga terpaksa dilakukan oleh
negara-negara tersebut. Persoalan saya ialah adakah sekuriti bekalan elektrik negara kita
terjejas dengan krisis tenaga global yang sedang berlaku sekarang ini? Apakah langkah-
langkah yang akan diambil oleh pihak kerajaan? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kuala Krai. Sila Yang Berhormat Timbalan Menteri, satu minit.

Datuk Ali anak Biju: Terima kasih Yang Berhormat Kuala Krai. Satu soalan yang
memang sangat relevan pada masa global, energy crisis sekarang ini. Untuk pengetahuan
Yang Berhormat, krisis tenaga global yang melibatkan pembekalan arang batu dan gas
tidak menjejaskan sekuriti bekalan elektrik di Malaysia. Pihak TNB Fuel sebagai pembekal
arang batu kepada penjana kuasa bebas di Malaysia mempunyai kontrak jangka panjang
bagi pembekalan arang batu dengan pihak pembekal. Manakala gas bagi penjanaan
elektrik pula dibekalkan oleh PETRONAS yang mendapat bekalan daripada pelbagai
sumber.

Selain itu, sekuriti tenaga elektrik di Malaysia juga tidak terjejas memandangkan
sektor penjanaan elektrik negara telah mempelbagaikan campuran bahan api bagi
mengurangkan kebergantungan kepada bahan api, gas dan arang batu dengan
menggunakan sumber penjanaan tenaga boleh baharu seperti solar, hidro dan medium
fuel oil. Kepelbagaian campuran api penjanaan ini bertindak sebagai sekuriti sekiranya
terdapat sebarang kekangan terhadap salah satu- sumber penjanaan. Sekian, terima
kasih.

Timbalan Yang di-Pertua [Dato' Mohd Rashid Hasnon]: Terima kasih Timbalan
Menteri. Soalan tambahan kedua saya jemput Yang Berhormat Kulim-Bandar Baharu.
