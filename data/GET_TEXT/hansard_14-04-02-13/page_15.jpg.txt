DR.15.11.2021 5

akademik dan meminati bidang kemahiran TVET. Antara program yang disediakan ialah
program Diploma Vokasional (DVM) dan kita juga menawarkan sebelum itu Sijil
Kemahiran Malaysia (SKM) dalam kolej vokasional ini.

Jadi, Tuan Yang di-Pertua, KPM yakin dengan usaha yang ada ini akan memberi
persepsi yang positif dalam kalangan masyarakat dan seterusnya memartabatkan
pendidikan TVET di negara kita. Terima kasih.

Timbalan Yang di-Pertua [Dato' Mohd Rashid Hasnon]: Sila, soalan
tambahan, Yang Berhormat Sri Gading.

Datuk Dr. Shahruddin bin Md Salleh [Sri Gading]: Terima kasih kepada Tuan
Yang di-Pertua. Terima kasih, Yang Berhormat Timbalan Menteri.

Soalan tambahan saya ialah saya telah pun melalui pendidikan teknikal dahulu di
sekolah dan peringkat universiti.

21020

Kita dulu ada sekolah vokasional, sekolah teknik dan kita ada mata pelajaran
seperti Industrial Art, Seni Perusahaan dan juga Sains Pertanian. Ini sebenarnya boleh
menarik minat pelajar pada bidang sains, teknologi dan kemahiran. Soalan mudah saya
ialah mungkin kah TVET diperkenalkan kepada semua sekolah, sesuai dengan IR 4.0?

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri. Satu minit.

Datuk Mohamad bin Alamin: Terima kasih Yang Berhormat. Kita cukup yakin
bahawa dengan program yang kita ada akan mampu untuk mengangkat program TVET
di negara kita. Ini merupakan usaha-usaha, bukan sahaja di pihak Kementerian
Pendidikan sebenarnya tetapi yang merentasi kementerian-kementerian yang lain juga.
Banyak kementerian juga menyediakan program-program yang sama untuk bagaimana
mengangkat program TVET ini menjadi pilihan dan disukai oleh anak-anak kita.

Kalau saya bagi contoh di kementerian KPT sendiri, mereka juga menawarkan
beberapa program. Kemudian Kementerian Luar Bandar melalui MARA juga. Kita ada
IKM, ada GIATMARA contohnya. Kita ada politeknik, kolej di bawah KPDN yang saya
sebutkan tadi. Jadi, banyak lagi.

Ini antara usaha-usaha kerajaan yang berterusan merentasi kementerian. Jadi
saya ingat program TVET yang diperkenalkan oleh kerajaan akan mampu menjadikannya
sebagai salah satu pilihan utama di negara pada masa akan datang, selaras dengan
keperluan di Industri Revolusi 4.0. Terima kasih.

Tuan Sabri bin Azit [Jerai]: [Bangun]
Dato’ Haji Salim Sharif [Jempol]: [Bangun]

Timbalan Yang di-Pertua [Dato' Mohd Rashid Hasnon]: Soalan tambahan
kedua. Saya jemput di sebelah sini. Saya jemput Yang Berhormat Jempol.

Dato’ Haji Salim bin Sharif [Jempol]: Terima kasih Tuan Yang di-Pertua. Pada
masa ini, bidang vokasional, pertanian dilihat kurang mendapat perhatian berbanding
bidang lain seperti kulinari, penyelenggaraan mesin automotif dan lain-lain. Sedangkan
bidang pertanian amat penting kepada negara dan merupakan peluang keemasan untuk
mengurangkan kadar pengangguran belia dan juga mengimport bahan makanan dari luar.

Soalan saya, apa perancangan kementerian untuk meremajakan pendidikan
vokasional, pertanian di peringkat sekolah supaya selaras dengan perkembangan
teknologi semasa agar dapat menarik minat murid menceburinya? Apakah
penambahbaikan yang dilaksanakan oleh kementerian setakat ini untuk konteks
kemudahan kurikulum pembelajaran bagi bidang vokasional pertanian? Mohon Timbalan
Menteri untuk menjawab. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Jempol. Sila Timbalan Menteri.
