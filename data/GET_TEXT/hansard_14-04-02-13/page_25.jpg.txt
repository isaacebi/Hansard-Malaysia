DR.15.11.2021 15

petroleum kepada negeri-negeri yang berkongsi hasil dengan Persekutuan berdasarkan
Akta Pembangunan Petroleum 1974 dan juga perjanjian tiga pihak antara PETRONAS,
Kerajaan Persekutuan dan juga kerajaan negeri.

Jadi, apa yang saya hendak tahu ialah status pembayaran kepada negeri-negeri
ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tumpat, sila Yang Berhormat Timbalan Menteri.

Tuan Haji Yamani Hafez bin Musa: Terima kasih Tuan Yang di-Pertua. Terima
kasih Yang Berhormat Ahli Parlimen Tumpat. Seperti saya katakan tadi, ini mungkin
melibatkan kepada kementerian lebih spesifik kepada kementerian yang menjaga Sabah
dan Sarawak. Namun mungkin saya berkongsi sedikit juga tentang formula pemberian
pertambahan hasil kepada kerajaan negeri. Bahagian pertamanya ialah menambahkan
hasil..

Dato’ Haji Che Abdullah bin Mat Nawi [Tumpat]: Tuan Yang di-Pertua, sedikit
sahaja daripada segi sebab Yang Berhormat Timbalan Menteri sebut ini Sabah dan
Sarawak. Saya bukan sahaja khusus kepada Sabah dan Sarawak tetapi negeri-negeri
yang terlibat, termasuk Kelantan, Terengganu dan sebagainya.

Timbalan Yang di-Pertua [Dato' Mohd Rashid Hasnon]: Ya, sila Yang
Berhormat Timbalan Menteri.

Tuan Haji Yamani Hafez bin Musa: Okey apa yang saya akan kongsi ini ialah
formula untuk pertambahan hasil kepada semua kerajaan negerilah.

Jadi, bahagian pertama kita menambahkan hasil negeri bagi maksud akaun
mengurus berjumlah RM190 juta. Pertamanya RM25 juta pertama dibahagi sama rata
kepada semua negeri dan kemudian itu RM25 juta diberi berdasarkan kepada bilangan
penduduk di setiap negeri dengan kadar pembahagian syer dengan izin yang telah
ditetapkan. Baki RM100 juta berikutnya diagihkan mengikut peratus KDNK setiap negeri
daripada jumlah keseluruhan KDNK.

Bahagian kedua, ia menambahkan pendapatan dalam Akaun Pembangunan
Negeri berjumlah RM100 juta dan RM100 juta diagihkan mengikut KDNK per kapita negeri
yang lebih rendah berbanding dengan KDNK per kapita nasional. Data penduduk dan
KDNK per kapita nasional negeri diperolehi daripada Unit Perancangan Ekonomi melalui
data yang diterbitkan oleh Jabatan Perangkaan Malaysia, terima kasih.

Datuk Mohd Azis bin Jamman [Sepanggar]: Sedikit, Yang Berhormat.

Dato’ Haji Che Abdullah bin Mat Nawi [Tumpat]: Sedikit Tuan Yang di-Pertua.
Timbalan Yang di-Pertua [Dato' Mohd Rashid Hasnon]: Saya hendak..

Dato’ Haji Che Abdullah bin Mat Nawi [Tumpat]: Sedikit sahaja...

Datuk Mohd Azis bin Jamman [Sepanggar]: Sedikit sahaja tentang Sabah dan
Sarawak.

Dato’ Haji Che Abdullah bin Mat Nawi [Tumpat]: Sedikit sahaja berkenaan
dengan soalan saya tadi Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Saya hendak teruskan
pertanyaan jawab lisan ini dengan menjemput Yang Berhormat Tuan Larry Soon @ Larry
Sng Wei Shien Julau.

7. Tuan Larry Soon @ Larry Sng Wei Shien [Julau] minta Menteri Pengangkutan
menyatakan apakah rancangan komprehensif kementerian untuk menjadikan servis
perkhidmatan e-hailing teksi motosikal sebagai salah sebuah pelengkap perkhidmatan
awam yang baharu di negara ini?
