DR.15.11.2021 69

Dato’ Sri Dr. Haji Wan Junaidi bin Tuanku Jaafar: Terima kasih Tuan Yang di-
Pertua. Sebenarnya saya boleh bincang dengan Yang Berhormat dari Puchong di luar
Dewan nanti. [Ketawa] Akan tetapi, saya tidak ada jawapan di sini Yang Berhormat,
sebenarnya.

Tuan Yang di-Pertua, ini dalam bidang peruntukan dan pengurusan agensi Tuan
Yang di-Pertua. Yang Berhormat daripada Hang Tuah Jaya berhubung dengan Parlimen,
SPRM dan Audit. Yang Berhormat Hulu Langat berhubung dengan GIACC dan SPRM.
Yang Berhormat Johor Bahru soalan audit. Yang Berhormat Tuaran berhubung dengan
mahkamah mencadangkan agar peruntukan untuk Parlimen Malaysia, Suruhanjaya
Pencegahan Rasuah Malaysia (SPRM), Jabatan Audit Negara dapat dipertimbangkan
untuk dinaikkan. Manakala, Yang Berhormat Tuaran pula meminta supaya peruntukan
serta pengurusan kewangan oleh Mahkamah Tinggi negeri Sarawak dan Sabah diuruskan
sendiri oleh setiap negeri tersebut.

Tuan Yang di-Pertua, sebagai makluman Yang Berhormat, kerajaan sentiasa
komited dan berusaha untuk menambah baik keupayaan agensi-agensi kerajaan bagi
memantapkan fungsinya. Dalam konteks Parlimen Malaysia, SPRM, Jabatan Audit
Negara, Pusat Governans, Integriti dan Anti Rasuah Nasional (GIACC), permohonan serta
kelulusan peruntukan untuk Kementerian Kewangan adalah berdasarkan kepada
perancangan kelulusan kerajaan. Peningkatan peruntukan bagi tahun 2022 yang
diluluskan oleh Pusat Governans, Integriti dan Anti Rasuah Nasional (GIACC) dan agensi
di bawahnya berdasarkan Anggaran Perbelanjaan Persekutuan 2022 oleh Kementerian
Kewangan menunjukkan komitmen kerajaan untuk meneruskan usaha pemerkasaan
governans, integriti dan anti rasuah.

Untuk Parlimen Malaysia terdapat peningkatan sebanyak dua peratus dalam bajet
Parlimen Malaysia bagi tahun 2022 berbanding tahun 2021. Peningkatan ini adalah untuk
membiayai perolehan aset-aset penting bagi operasi harian Parlimen seperti peranti
kepada pemerkasaan wireless access point di seluruh kompleks Parlimen, sistem
pengurusan kehadiran kakitangan dan lesen perisian. Manakala, untuk SPRM jumlah
peruntukan yang telah diluluskan bagi tahun 2021 adalah yang paling tinggi jika
dibandingkan dengan lima tahun kebelakangan ini.

Walau bagaimanapun, SPRM amat menghargai keprihatinan Yang Berhormat
berkenaan peningkatan peruntukan agensi terutamanya untuk tujuan pengisian jawatan
yang lebih daripada tahap sedia ada iaitu 65 peratus sahaja. Permohonan peruntukan
perbelanjaan mengurus Jabatan Audit Negara dalam Belanjawan 2021 adalah
berdasarkan dua program utama iaitu Program Pengurusan dan Program Pengauditan.

Program Pengurusan terdiri daripada urusan pentadbiran, kewangan, sumber
manusia dan latihan. Program Pengauditan terdiri daripada audit kewangan, audit
prestasi, audit tadbir urus dan audit negeri. Cadangan anggaran perbelanjaan pengurusan
disediakan berdasarkan keutamaan program aktiviti jabatan dalam mencapai misinya iaitu
pengauditan secara profesional berlandaskan standard pengauditan antarabangsa bagi
menghasilkan laporan audit yang berkualiti bagi memenuhi kehendak pelanggan. Jabatan
Audit Negara amat berbesar hati sekiranya dapat diberikan peruntukan lebih tinggi kerana
ada sedikit pengurangan daripada peruntukan yang diagihkan kepada pihak Jabatan Audit
Negara lebih komprehensif dan melibatkan skop kerja yang lebih luas dan mendalam.

Bagi peruntukan Mahkamah Tinggi negeri Sabah dan Sarawak, berdasarkan
kepada subseksyen 6(1) Akta Tatacara Kewangan 1957. Yang Berhormat Menteri
Kewangan bertanggungjawab ke atas pengurusan kewangan Persekutuan. Pengurusan
kewangan agensi di bawah Jabatan Perdana Menteri adalah di bawah bidang kuasa Yang
Berbahagia Tan Sri Ketua Setiausaha Negara (KSN) yang dilantik oleh Yang Berhormat
Menteri Kewangan sebagai pegawai pengawal berdasarkan kepada seksyen 15A, Akta
61, Pengurusan Kewangan. Perolehan dan pentadbiran mahkamah pula adalah di bawah
Ketua Jabatan iaitu Ketua Pendaftar bagi Jabatan Pendaftaran Mahkamah Persekutuan
berdasarkan kepada penurunan kuasa oleh Yang Berbahagia Tan Sri KSN bertarikh 1
Januari 2020.

Tuan Gobind Singh Deo [Puchong]: [Bangun]
