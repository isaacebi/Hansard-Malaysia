80 DR.15.11.2021

menguatkuasakan CPTPP, ia telah menjadi penerima tunggal program bina upaya dan
bantuan teknikal daripada Kanada, di mana sebanyak 300 PKS Viet Nam telah diupaya
untuk mengeksport barangan mereka ke pasaran Kanada.

Semenjak menguatkuasakan Perjanjian CPTPP, Vietnam menjadi pesaing hebat
kepada Malaysia. Eksport Vietnam ke negara-negara anggota CPTPP telah merekodkan
peningkatan yang mendadak iaitu sebanyak lapan peratus atau USD34.3 bilion pada
tahun 2019 berbanding 2018. Vietnam adalah destinasi pilihan bagi FDI dari negara
anggota CPTPP. Pada tahun 2019, Vietnam mencatatkan kemasukan FDI daripada
negara anggota CPTPP sebanyak USD9.2 bilion iaitu 24 peratus daripada jumlah
keseluruhan pelaburan langsung asing yang diterima.

Ketiga, kelewatan dalam meratifikasi Perjanjian CPTPP juga akan menyebabkan
Malaysia kehilangan peluang untuk mengetengahkan pendirian dan kepentingan negara
di dalam rundingan kemasukan anggota baharu ataupun dengan izin, accession
negotiations. Sebagai contoh, apabila United Kingdom memulakan rundingan kemasukan
ke dalam CPTPP pada bulan Jun yang lalu, Malaysia diberikan status pemerhati di dalam
Accession Working Group yang terdiri daripada lapan negara anggota CPTPP yang telah
menguatkuasakan Perjanjian ini.

Accession Working Group (AWG) tidak mempunyai sebarang obligasi untuk
mengambil kira kepentingan eksport Malaysia dalam rundingan akses pasaran bersama
United Kingdom. Ini bermaksud barangan yang berkepentingan kepada Malaysia seperti
minyak sawit dan barangan berasaskan sawit tidak akan diketengahkan dalam rundingan,
memandangkan tiada satu pun negara anggota CPTPP yang mempunyai kepentingan
eksport bagi barangan tersebut. Duti import yang dikenakan ke atas barangan sawit
Malaysia yang dieksport ke United Kingdom pada ketika ini boleh mencecah sehingga
12.8 peratus. Sekiranya Malaysia meratifikasi CPTPP, Malaysia berhak merundingkan
penghapusan kadar duti import ke atas barangan sawit.

Tuan Yang di-Pertua, persepsi bahawa sebilangan besar peruntukan di bawah
CPTPP adalah berkaitan non-trade elements adalah tidak benar. Terdapat 23 Bab di
bawah CPTPP yang merangkumi elemen perdagangan dan perundangan dan hanya tujuh
Bab yang dianggap mengandungi non-trade elements. Kesemua Bab ini turut terkandung
di dalam FTA lain yang telah pun dikuatkuasakan oleh Malaysia.

Keduanya, dengan izin Tuan Yang di-Pertua, the ecosystem of international trade
does not exist in a vacuum where only trade elements are at play. Pada ketika ini, kita
dapat melihat trend global yang semakin menekankan elemen bukan perdagangan.
Contohnya, terdapat pelbagai negara yang menetapkan syarat-syarat pematuhan ke atas
piawaian alam sekitar dan buruh sebagai pra syarat bagi kemasukan barangan eksport.
Ini menunjukkan bahawa elemen bukan perdagangan mempunyai impak ke atas ekonomi
negara.

Apabila Malaysia mengeksport ke Amerika Syarikat dan Kesatuan Eropah,
barangan eksport Malaysia masih tertakluk kepada piawaian alam sekitar dan buruh yang
tinggi, walaupun Malaysia tidak mempunyai sebarang FTA dengan negara-negara
berkenaan. Ini jelas membuktikan bahawa, tanpa sebarang FTA sekalipun, Malaysia
masih perlu memenuhi elemen-elemen bukan perdagangan bagi menembusi pasaran-
pasaran tertentu. Dalam erti kata lain, Malaysia sedang mematuhi pelbagai piawaian
antarabangsa yang berkaitan dengan elemen bukan perdagangan tanpa memperolehi
sebarang preferential treatment,

Apabila Malaysia meratifikasi CPTPP, pematuhan kita ke atas piawaian alam
sekitar dan buruh bukan sahaja akan diiktiraf, malah memberi pulangan yang signifikan
kepada negara seperti penghapusan duti import dan program-program kerjasama
ekonomi. Dengan izin Tuan Yang di-Pertua, our compliance to higher environmental and
labour standards will be rewarded through tariff concessions and cooperation programmes
under the CPTPP.

Tuan Noor Amin bin Ahmad [Kangar]: Mohon pencelahan Yang Berhormat.

Dato’ Seri Mohamed Azmin bin Ali: Ya, Yang Berhormat Kangar.
