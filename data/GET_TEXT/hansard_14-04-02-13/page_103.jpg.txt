DR.15.11.2021 93

ini. Akan tetapi, hari ini kerajaan tidak dapat menerima apa pengorbanan yang kita lakukan
selama ini. Itu yang kita minta balik. Bagi balik pada kita sama rata dengan pencen baharu
dengan pencen lama. Itu yang kita — tiap-tiap kali bila kita kemukakan, mereka bagi
alasan-alasan sedang dan bincang. Kita tidak pertikaikan berkaitan dengan orang awam,
tetapi tentera ini perlu diutamakan. Kita berkhidmat bukan lapan jam, kita berkhidmat 24
jam. Tidak ada cuti, hari raya, public holiday, kita semua masuk hutan pertahankan
negara.

Kita tidak tuntut balik cuti itu. Kalau orang awam dia akan tuntut balik, tetapi
tentera tidak tuntut balik.

Timbalan Yang di-Pertua [Dato' Mohd Rashid Hasnon]: Terima kasih. Terima
kasih Yang Berhormat Padang Serai.

Tuan Karupaiya a/l Mutusami [Padang Serai]: Itu yang kita minta. Bagi balasan
kita, balas balik pada kita, jasa kita, bagi sedikit pada tentera.

Timbalan Yang di-Pertua [Dato' Mohd Rashid Hasnon]: Baik, Terima kasih
Yang Berhormat Padang Serai.

Tuan Karupaiya a/l Mutusami [Padang Serai]: Terima kasih.

Tuan Noor Amin bin Ahmad [Kangar]: Saya hendak minta sikit. 30 saat saja
Yang Berhormat Menteri.

Timbalan Yang di-Pertua [Dato’ Mohd Rashid Hasnon]: Kita terpulang — Yang
Berhormat Kangar sila.

Tuan Noor Amin bin Ahmad [Kangar]: Terima kasih Tuan Yang di-Pertua. Saya
hendak bawa satu kes yang agak spesifik adalah berkaitan dengan veteran dan juga
penentangan terhadap komunis. Di kawasan saya ada seorang bekas tentera yang
sebenarnya dia berkhidmat dengan Lembaga Elektrik Negara dulu dan dipinjamkan
kepada Angkatan Tentera. Sekarang dia sakit terlantar, tidak dapat bantuan. Dia ini dikira
sebagai tentera tidak berpencen. Apabila sudah tamat dia punya misi, dia tidak
dipulangkan semula kepada Lembaga Elektrik Negara. Jadi dia hanging-lah, tergantung.
Dia memerlukan sangatlah pembelaan. Saya harap nanti saya dapat tulis satu surat
kepada Yang Berhormat Menteri untuk dibantu apa yang boleh.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kangar. Sila Yang Berhormat Menteri teruskan.

Menteri Kanan Pertahanan [Dato’ Seri Hishammuddin Tun Hussein]: Terima
kasih Yang Berhormat Padang Serai dan terima kasih Yang Berhormat Kangar. Saya
fahami sangat apa yang dimaksudkan oleh kedua-dua Yang Berhormat berhubung kait
dengan veteran-veteran kita yang telah pun berumur dan memerlukan pembelaan. Oleh
sebab itulah, saya sebutkan tadi bahawa dua perkara besar yang berhubung kait dengan
jurang pencen dan juga untuk mencarikan skim untuk veteran yang tidak berpencen ini
merupakan sesuatu yang tidak mengetepikan usaha kita untuk membantu mereka yang
betul-betul memerlukan.

Saya sebutkan tadi agenda kita untuk melihat kepada Skim Bantuan Sara Hidup,
bantuan persekolahan anak atau cucu mereka, bantuan kemasukan ke universiti anak
dan cucu veteran, bantuan perubatan, bantuan peralatan pesakit, bantuan bencana alam
dan bantuan pengurusan jenazah. Semua ini berterusan kepada sama ada veteran yang
pencen atau tidak pun berpencen dan ini akan kita teruskan. Cuma apa yang MINDEF
memberi perhatian sekarang ialah oleh kerana pandemik COVID-19 ini menjejaskan
kedudukan mereka lebih-lebih lagi mereka yang telah pun berumur.

Insya-Allah Yang Berhormat-Yang Berhormat saya akan cuba sedaya upaya
bagaimana kita dapat membantu mereka, bukan sahaja daripada pihak MINDEF, tetapi
juga kementerian-kementerian lain yang saya mendekati untuk membantu. Sebagai
contoh, kita baru-baru ini di MINDEF mendapat bantuan daripada Kementerian Pertanian
dan Industri Makanan (MAFI) di mana diserahkan 1,500 penerima terdiri daripada 375
orang warga awam MINDEF dan 1,125 anggota dan juga veteran iaitu food pack dan
bantuan-bantuan dalam keadaan yang agak sukar pada hari ini.
