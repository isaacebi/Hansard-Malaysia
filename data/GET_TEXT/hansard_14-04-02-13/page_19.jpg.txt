DR.15.11.2021 9

Seksual Terhadap Kanak-kanak 2017, Peraturan 4, Peraturan Perkara Awam, Kelakuan
Tatatertib dan juga Pekeliling Perkhidmatan Awam Bilangan 5, Tahun 2018 di bawah JPA.

Jadi, Jabatan Perkhidmatan Awam juga sedang membangunkan Modul Intervensi
Gangguan Seksual di Tempat Kerja untuk kegunaan pegawai psikologi atau kaunselor
organisasi dalam mengendalikan kes gangguan seksual di tempat kerja. Pada masa yang
sama, kementerian terutama melalui Jabatan Pembangunan Wanita giat mengadakan
pelbagai program untuk meningkatkan kesedaran masyarakat tentang gangguan seksual
supaya dapat mengelakkan perlakuan tersebut daripada terus berleluasa sama ada
secara fizikal, visual dan juga lain-lain bentuk.

Pada tahun ini sehingga Jun 2021, sebanyak 53 buah program kesedaran telah
dilaksanakan oleh Jabatan Pembangunan Wanita dengan penglibatan lebih daripada
11,367 orang peserta di seluruh negara. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Tenom, soalan tambahan pertama.

Puan Noorita binti Sual [Tenom]: Terima kasih atas jawapan yang diberikan
oleh Yang Berhormat Timbalan Menteri. Saya rasa ini ialah satu berita yang gembiralah,
khususnya kepada golongan wanita. Kita harapkan agar undang-undang yang
diperkenalkan itu ialah satu undang-undang yang komprehensif. Saya mohon penjelasan
lebih lanjut tentang program-program yang diadakan.

Tadi saya dengar memang ada program yang diadakan tetapi program yang
berkaitan ataupun pendekatan yang diambil oleh kerajaan, khususnya dalam mendidik
dan memberi kesedaran kepada remaja dan pelajar-pelajar wanita tentang hak mereka,
agar mereka tidak malu dan tidak takut tampil ke depan apabila berhadapan dengan
gangguan seksual. Ini terutamanya gangguan seksual alam maya.

Saya juga mohon jawapan Yang Berhormat Timbalan Menteri tentang data dan
statistik kes-kes gangguan seksual dari tahun 2018 sehingga kini yang telah dilaporkan
kepada pihak berkuasa atau kepada majikan. Berapa kes yang telah diambil tindakan
undang-undang? Walaupun mungkin tidak sekarang tetapi saya mohon agar jawapan
diberikan secara bertulis bagi data yang saya mohon. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tenom. Sila Yang Berhormat Timbalan Menteri.

Dato’ Hajah Siti Zailah binti Mohd Yusoff: Terima kasih atas soalan tambahan
dikemukakan oleh Yang Berhormat Tenom. Terima kasih atas keprihatinan Yang
Berhormat atas isu-isu yang melibatkan gangguan seksual terhadap masyarakat, terutama
wanita. Saya menyeru kepada semua pihak supaya menghormati wanita. Kita
mengharapkan supaya sekiranya ada isu-isu yang berkaitan dengan gangguan seksual di
tempat kerja dan sebagainya, jangan dipendam. Perkara ini mesti dilaporkan. Sekiranya
tidak dilaporkan, sudah tentu pihak yang berwajib tidak dapat mengambil tindakan.

Statistik berkaitan dengan kes-kes yang dikendalikan di bawah Kanun Keseksaan,
di mana sehingga tahun 2021 yang melibatkan seksyen 354 iaitu ada 474 kes, yang
melibatkan seksyen 377D ada 35 kes, seksyen 509 ada 266 kes, melibatkan semuanya
ialah 775 kes. Ini laporan daripada PDRM. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya hendak jemput wanita. Sila
Yang Berhormat Permatang Pauh.

Tuan Ahmad Fadhli bin Shaari [Pasir Mas]: Kerajaan satu.
Timbalan Yang di-Pertua [Dato’ Mohd Rashid Hasnon]: Baik.

Puan Nurul Izzah binti Anwar [Permatang Pauh]: Terima kasih Tuan Yang di-
Pertua atas peluang saya tanya sebagai soalan susulan Yang Berhormat Timbalan
Menteri, kerana isu ini atau rang undang-undang ini merupakan antara salah satu yang
mendapat sokongan dwipartisan kesemua Ahli Parlimen dalam Dewan. Jawapan yang
telah diberikan tadi adalah senada dengan jawapan oleh Yang Berhormat Menteri
Pembangunan Wanita, Keluarga dan Masyarakat pada Julai 2020.
