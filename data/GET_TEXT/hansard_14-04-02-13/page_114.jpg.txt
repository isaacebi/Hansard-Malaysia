104 DR.15.11.2021

telah dikemukakan sebagai salah satu langkah mitigasi menangani isu kenaikan harga
bahan binaan khususnya projek pembinaan kerajaan.

Pelaksanaan VOP telah pun dilaksanakan pada 15 Julai 2021 dan berkuat kuasa
mulai Januari 2021 sehingga 31 Disember 2021. Setelah pengenalan VOP dan
kelonggaran pengoperasian nilai rantaian bekalan binaan secara berterusan, harga bahan
binaan didapati perlahan-lahan kembali stabil. Sebagai rekod, harga besi tetulang mula
mencatatkan penurunan harga sebanyak 0.4 peratus atau RM15 pada Jun 2021 iaitu
harga sekarang RM3,590 setan. Sejumlah 0.3 atau RM10 pada Julai iaitu RM3,580 setan
dan satu peratus atau RM35 pada Ogos iaitu kepada RM3,545 setan dan 2.7 peratus
ataupun RM95 pada RM3,450 setan pada Oktober 2021.

Harga ini semestinya akan berbeza mengikut faktor yang telah saya nyatakan
sebentar tadi. Memandangkan semua sektor ekonomi telah dibuka dan rantaian nilai
sektor pembinaan telah dibenarkan beroperasi, harga bahan binaan dijangkakan akan
kembali stabil. Perubahan harga barang ini dipengaruhi oleh pelbagai faktor termasuk
permintaan dan penawaran ataupun demand and supply dengan izin, harga bahan
mentah dan sebagainya.

Merujuk kepada isu yang dibangkitkan oleh Yang Berhormat Kangar, kementerian
ini telah menerima peruntukan sebanyak RM450 juta di bawah pakej rangsangan ekonomi
atau singkatannya PRE pada tahun 2020 bagi tujuan penyelenggaraan aset infrastruktur
Persekutuan yang terdiri dari bangunan guna sama Persekutuan, kuarters, jalan dan
cerun Persekutuan. Pelaksanaan PRE ini merupakan manifestasi kerajaan yang
mengambil berat akan kebajikan dan kesejahteraan rakyat.

Dengan adanya pakej rangsangan ini, sedikit sebanyak dapat membantu
memulihkan ekonomi negara dan membantu aliran tunai kontraktor kecil yang terjejas
akibat penularan COVID-19. Bagi program penyelenggaraan aset Persekutuan,
kementerian ini memberi fokus khusus terhadap keperluan penyelenggaraan aset milik
Persekutuan yang terdiri dari jalan, bangunan Persekutuan, aset kuarters milik
Persekutuan dan juga cerun di jalan persekutuan.

Sepanjang tempoh pelaksanaan program ini, kerja fizikal ditapak terus
dilaksanakan seperti biasa walaupun terdapat kenaikan harga bahan binaan di pasaran.
Ini kerana pembayaran kerja penyelenggaraan ini dilaksanakan mengikut kadar harga
yang telah dipersetujui di dalam schedule of rates dengan izin, kontrak semasa. Bagi
status pelaksanaan kerja di bawah pakej rangsangan ini, kemajuan kewangan adalah
98.75 peratus. Manakala, kemajuan fizikal adalah 99.43 peratus.

Bilangan kerja yang terlibat adalah sebanyak 1,064 di mana sebanyak 1,058 kerja
telah siap manakala baki kerja sebanyak enam kerja sedang dalam pembinaan. Baki kerja
yang masih belum disiapkan adalah enam kerja penyelenggaraan cerun dan pelaksanaan
kerja-kerja dijangka siap pada sukuan pertama tahun 2022 di mana kerja-kerja ini telah
turut terkesan dengan kenaikan harga bahan binaan di pasaran semasa.

Kementerian ini memahami kenaikan harga mendadak harga bahan binaan yang
dialami dan telah meneliti permohonan daripada pihak yang terkesan untuk memohon
penelitian semula kadar harga kontrak semasa. Bagi pengusahaan_ kontrak
penyelenggaraan perkara ini dalam tindakan penelitian pihak UKAS dan juga Kementerian
Kewangan Malaysia supaya variation of price turut dapat dimanfaatkan untuk kontrak
penyelenggaraan.

Kerajaan telah memperkenalkan semula VOP bagi membantu meringankan
beban kesan akibat peningkatan harga bahan binaan melalui Pekeliling Perbendaharaan
yang berkuat kuasa sehingga 30 Disember 2021. Kementerian Kerja Raya mengambil
maklum setiap isu dan permasalahan yang diajukan oleh Yang Berhormat dan sentiasa
berusaha serta komited dalam mengambil tindakan terhadap permasalahan yang berlaku.

Tuan Noor Amin bin Ahmad [Kangar]: Minta celahan sedikit Yang Berhormat
Menteri. Terima kasih Tuan Yang di-Pertua, Yang Berhormat Menteri atas jawapan yang
agak menyeluruh. Cuma, saya mungkin ada sedikit persoalan kita tahu dalam banyak
laporan sebelum ini banyak juga projek-projek yang tidak dapat siap pada waktunya. Jadi,
mungkin kenaikan harga barang ini juga akan menyumbang kepada kelewatan
