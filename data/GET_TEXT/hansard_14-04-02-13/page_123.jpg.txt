DR.15.11.2021 113

penggabungan sekolah ini merupakan satu pendekatan way forward, dengan izin, untuk
memastikan kita dapat membina sekolah dengan cukup_infrastrukturnya dan
kemudahannya bagi membolehkan anak-anak kita mendapat pendidikan yang terbaik.

Seterusnya, saya merujuk pertanyaan Yang Berhormat Hulu Rajang dan Yang
Berhormat Baram yang membangkitkan tentang sekolah yang sering dilanda banjir. KPM
menyedari akan kesukaran yang dialami oleh guru dan murid di sekolah tersebut. Sebagai
langkah penyelesaian, kerajaan telah meluluskan permohonan perolehan tapak baharu
bagi menggantikan Sekolah Kebangsaan Nanga Kain dan Sekolah Kebangsaan
Temenggong Koh dalam RMKe-12 RP2 tahun 2022.

Sementara itu, permohonan pembinaan bangunan baharu sekolah tersebut akan
dikemukakan untuk kelulusan agensi Pusat setelah urusan pindah milik tapak tersebut
selesai. Bagi Sekolah Kebangsaan Batu Bungan, Baram, projek pembinaan gantian di
sekolah ini telah diluluskan di bawah projek RM1 bilion bagi pembangunan semula
sekolah daif di negeri Sarawak dalam Fasa Dua.

Yang Berhormat Lanang bertanyakan tentang bilangan guru berasal dari Sarawak
yang ditempatkan di negeri kelahiran mereka sehingga kini. Yang Berhormat Lanang juga
menyentuh tentang penempatan 90 peratus guru kelahiran Sarawak untuk berkhidmat di
negeri tersebut. Untuk makluman Yang Berhormat, KPM melaksanakan penempatan guru
baharu berdasarkan kepada kekosongan perjawatan dan keperluan opsyen di sesebuah
negeri. Pada masa yang sama, KPM juga berusaha untuk memastikan guru kelahiran
Sarawak diberikan keutamaan untuk ditempatkan di negeri kelahiran mereka berdasarkan
kekosongan perjawatan dan keperluan opsyen.

Bagi tempoh 2018 sehingga September 2021, seramai 1,715 orang guru baharu
lantikan tetap DG41 yang berasal dari Sarawak ditempatkan di sekolah rendah dan
menengah di negeri Sarawak. Dalam tempoh yang sama, disebabkan bilangan graduan
berasal dari Sarawak yang menepati keperluan opsyen di sekolah bagi negeri tersebut
masih belum mencukupi, KPM telah menempatkan seramai 325 orang guru yang berasal
dari Semenanjung ke sekolah di Sarawak.

Untuk makluman Yang Berhormat Lanang, sehingga 31 Oktober 2021, sasaran
90 peratus guru kelahiran negeri Sarawak yang berkhidmat di negeri tersebut telah
tercapai, iaitu sebanyak 91.47 peratus.

Ahli Yang Berhormat Kalabakan membangkitkan tentang kekurangan guru mata
pelajaran Pendidikan Islam di Sabah. Untuk makluman Ahli Yang Berhormat, sehingga 11
November 2021, pengisian guru mata pelajaran Pendidikan Islam di Sabah adalah
seramai 3,878 orang berbanding keperluan guru seramai 5,280 orang. Oleh yang
demikian, terdapat kekurangan sebanyak 1,402 orang guru bagi mata pelajaran
Pendidikan Islam di Sabah.

Untuk makluman Ahli-ahli Yang Berhormat, KPM melaksanakan pengambilan
guru secara one-off bagi tahun 2021 termasuk pengambilan guru bagi mengisi
kekosongan bagi untuk mata pelajaran Pendidikan Islam di negeri Sabah.

Tuan Ma'mun bin Sulaiman [Kalabakan]: Sedikit Yang Berhormat Menteri.
Boleh sedikit?

Datuk Dr. Mohd Radzi bin Md. Jidin: Silakan.

Tuan Ma'mun bin Sulaiman [Kalabakan]: Yang Berhormat Menteri, masalahnya
begini. Masalah di Tawau dan Kalabakan jika guru Pendidikan Islam ini sudah berpindah
atau berlaku kematian, guru ganti tidak disediakan dengan segera. Jadi, sekolah-sekolah
pergi cari guru ganti dan membayar allowance tetapi yang masalahnya KPM hanya
membayar allowance kepada guru yang bersalin.

Guru ganti untuk kematian, guru ganti yang berpindah yang berlarutan sekian
lama tidak dibayar allowance dan mereka menggunakan tabung PIBG untuk membayar
allowance guru ganti ini. Kadang-kadang kita Ahli Parlimen diminta untuk mengisi tabung
PIBG. Ini tidak adil. KPM harus menganggung. Kalau berlaku guru ganti, allowance guru
ganti ini harus dibayar oleh Kementerian Pendidikan Malaysia.
