DR.15.11.2021 95

Jadi soalan saya kepada Yang Berhormat Menteri, kalau contoh di Amerika
Syarikat — Pulau Hawaii merupakan satu pulau yang mempunyai tarikan pelancong dan
memberikan pulangan ekonomi kepada Amerika Syarikat. Oleh kerana pulau itu
merupakan pulau yang terdedah kepada ancaman khususnya daripada negara Jepun dan
sebagainya, mereka letakkan pangkalan tentera di kawasan itu. Itu yang sampai ke hari
ini Hawaii merupakan satu tempat yang dikunjungi oleh pelancong berjuta orang setiap
tahun.

Jadi saya haraplah kepada Kementerian Pertahanan, tunjukkan komitmen untuk
melepaskan Pantai Timur Sabah ini daripada perintah kawalan. Sehingga ke hari ini,
masih sudah lapan tahun Yang Berhormat Menteri...

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sepanggar.

Datuk Mohd Azis bin Jamman [Sepanggar]: Sehingga bilalah Pantai Timur
Sabah ini diletakkan — sehingga industri-industri pelancongan, pelabur takut untuk datang
ke tempat tersebut. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sepanggar. Sila. Yang Berhormat Menteri perlu tambahan masa sedikit?

Dato’ Seri Hishamuddin Tun Hussein: Pertama — lima minit.
Timbalan Yang di-Pertua [Dato' Mohd Rashid Hasnon]: Lima minit, baik.

Dato’ Seri Hishamuddin Tun Hussein: Pertama, perkara ini tidak dibangkitkan
dalam perbahasan.

Timbalan Yang di-Pertua [Dato' Mohd Rashid Hasnon]: Baik.

Dato’ Seri Hishamuddin Tun Hussein: Kedua, saya dimaklumkan oleh
Timbalan saya, bahawa apa yang dibangkitkan oleh Yang Berhormat Sepanggar akan
dijawab esok, soalan ketiga yang juga dibangkitkan oleh Yang Berhormat Libaran. Jadi
Yang Berhormat Sepanggar pastikan ada dalam Dewan esok pagi.

01750

Tuan Yang di-Pertua, Yang Berhormat Jempol telah mencadangkan diwujudkan
Malaysia Defence City bagi meneroka industri baharu termasuk pelaksanaan program
pembangunan persenjataan dan pertahanan seperti dron, kereta perisai, peluru berpandu
dan ICT. MINDEF menyambut baik sebarang cadangan ke arah merancakkan industri
pertahanan tempatan. Ini termasuklah cadangan mewujudkan Malaysia Defence City oleh
Yang Berhormat.

Untuk makluman Yang Berhormat, kerajaan pada ketika ini sedang memikirkan
dan pada fasa akhir penggubalan Dasar Industri Pertahanan dan Keselamatan Negara.
Ini telah pun diumumkan oleh Yang Amat Berhormat Perdana Menteri semasa lawatan
beliau ke Indonesia baru-baru ini.

Dokumen ini bertujuan untuk memberikan hala tuju dan strategi bagi
memperkasakan industri pertahanan dan keselamatan negara bagi memastikan DIPKN ini
berupaya mencapai matlamatnya. MINDEF berpandangan bahawa inisiatif ini wajar
menjadi inisiatif yang digerakkan oleh pihak industri atau dengan izin industry-driven
initiative dengan sokongan kerajaan dan MINDEF sebagai pemudah cara. Pada masa
yang sama, perancangan yang hendak dibuat haruslah bersandarkan kepada economic
and market driven, dengan izin.

Saya sendiri bersama Yang Amat Berhormat Perdana Menteri baru-baru ini telah
mengadakan lawatan ke Indonesia bagi melihat sendiri fasiliti pengeluaran produk
ketenteraan dan komersial Indonesia milik PT Pindad di Bandung di mana itulah mungkin
merupakan defence city yang dimaksudkan oleh Yang Berhormat Jempol. Malah kami
juga berpeluang untuk mendengar sendiri perkongsian Menteri Pertahanan Indonesia,
Bapak Prabowo Subianto tentang bagaimana usaha yang dilaksanakan Indonesia bagi
meningkatkan keupayaan industri pertahanan mereka.
