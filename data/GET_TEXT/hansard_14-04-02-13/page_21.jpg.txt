DR.15.11.2021 11

5. Dato’ Mohd. Nizar bin Haji Zakaria [Parit] minta Menteri Komunikasi dan
Multimedia menyatakan:

(a) apakah usaha drastik yang telah dilaksanakan oleh kementerian
bagi mengatasi isu berkenaan mesej ‘spam’ mempromosikan
perjudian secara dalam talian; dan

(b) adakah terdapat sebarang penglibatan pengendali syarikat
telekomunikasi yang bersekongkol dengan sindiket ini bagi
menjual data peribadi pengguna.

Timbalan Menteri Komunikasi dan Multimedia [Datuk Zahidi bin Zainul
Abidin]: Terima kasih Tuan Yang di-Pertua, terima kasih Yang Berhormat. Untuk
makluman Yang Berhormat, bagi membendung judi dalam talian, kementerian sentiasa
memberi kerjasama kepada Polis Diraja Malaysia dalam tindakan yang bersifat
pencegahan, penguatkuasaan dan juga kempen kesedaran. Saya perlu terangkan, judi
online ini ada dua. Pertama, gaming online ataupun eSport yang menjadi popular di
kalangan anak-anak muda terapi tidak melibatkan judi. Satu lagi, gaming online yang kita
namakan judi. Judi online ini untuk pengetahuan Yang Berhormat ada dua. Satu, di mana
website dia luar negara. Kalau luar negara ini agak rumit untuk kita sekat, sebab dia punya
IP atau domain name dia tukar. Kita sekat, dia tukar. Satu lagi hat yang dalam negara.

Berhubung dalam usaha dilaksanakan dalam erti isu berkenaan, mesej spam
yang mempromosikan judi dalam talian, pihak kementerian menerusi Suruhanjaya
Komunikasi dan Multimedia menjalankan audit pengesahan data pelanggan talian telefon
prabayar bagi memastikan semua nombor yang aktif disahkan dengan sewajarnya. Ini
penting bagi mengelakkan nombor-nombor berkenaan disalah guna oleh pihak yang tidak
bertanggungjawab untuk tujuan jenayah termasuklah— terhad kepada penipuan dan
mempromosi judi dalam talian.

Sejak tahun 2018 sehingga 31 Oktober 2021, sejumlah 20,025 talian telefon telah
ditamatkan atas kesalahan soam SMS yang mempromosikan judi dalam talian, pinjaman
tidak berlesen dan lain-lain. Tindakan pencegahan yang dijalankan oleh kementerian
melalui SKM juga dengan melaksanakan tindakan sekatan akses atas laman sesawang
judi dalam talian. Bermula 2018 sehingga 31 Oktober 2021, sejumlah 4,799 lama web judi
dalam talian telah disekat berdasarkan permohonan rasmi pihak PDRM atas kesalahan di
bawah Akta Rumah Perjudian Terbuka 1953.

Usaha ini akan dijalankan secara berterusan dari semasa ke semasa berdasarkan
permohonan daripada PDRM serta maklumat dan aduan yang diterima daripada
masyarakat. Di samping itu, pihak kementerian turut menggerakkan program-program
advokasi pengguna menerusi kempen-kempen kesedaran di seluruh negara serta melalui
hebahan media masa bagi memupuk kesedaran orang ramai termasuklah golongan muda
dan kanak-kanak supaya tidak terjebak dengan kegiatan judi dalam talian.

Tuan Yang di-Pertua, untuk makluman Ahli Yang Berhormat juga, berdasarkan
rekod Jabatan Perlindungan Data Peribadi, tiada sebarang kes penjualan data peribadi
dicatatkan oleh syarikat telekomunikasi. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Sila
soalan tambahan Yang Berhormat Parit.

Dato’ Mohd. Nizar bin Haji Zakaria [Parit]: Terima kasih Tuan Yang di-Pertua,
terima kasih Yang Berhormat Timbalan Menteri yang telah pun menjelaskan kepada kita
semua. Setakat mana sebenarnya kementerian menjalankan audit walaupun telah pun
disebutkan sebentar tadi bagi mengelakkan nombor-nombor telefon yang aktif ini
disalahgunakan termasuklah di dalam mempromosikan judi dalam talian.

Adakah terdapat sebarang permasalahan perundangan dalam menguatkuasakan
undang-undang berkenaan tentang mesej perjudian atas talian ini dan adakah
kementerian bercadang untuk meminda beberapa akta yang sedia ada ini? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Parit. Sila Yang Berhormat Timbalan Menteri, satu minit.
