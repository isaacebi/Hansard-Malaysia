110 DR.15.11.2021

Untuk makluman Ahli Yang Berhormat, memang kita telah mengenal pasti
keperluan untuk melaksanakan pembinaan bangunan gantian yang daif di sekolah
tersebut. Berdasarkan Analisis Skor Impak KPM, beberapa buah blok bangunan di SMK
Kalabakan dikategorikan pada Skala 6. KPM sedang mendapatkan kelulusan
pengesahan tidak selamat dan syor roboh daripada pihak JKR Sabah.

Dalam masa yang sama, semakan KPM mendapati bahawa tapak tanah sekolah
sedia ada masih belum berstatus hak milik Pesuruhjaya Tanah Persekutuan. Sehubungan
itu, urusan perolehan tapak tanah akan diselesaikan terlebih dahulu sebelum sebarang
permohonan penggantian bangunan SMK Kalabakan dikemukakan untuk pertimbangan
dan kelulusan agensi pusat.

Mungkin saya boleh sentuh sedikit berkaitan dengan pertanyaan Ahli Yang
Berhormat tadi tentang status tanah.

Tuan Ma'mun bin Sulaiman [Kalabakan]: Ya.
1850

Datuk Dr. Mohd Radzi bin Md. Jidin: Sepertimana saya jelaskan dalam
penjelasan saya tadi, antara kekangan utama yang membawa kepada kelewatan
pembinaan bangunan bagi menggantikan bangunan daif adalah kerana status tanah. Ini
memandangkan, selagi status tanah itu bukan milik Pesuruhjaya Tanah Persekutuan, kita
tidak boleh membina bangunan sekolah di atas tanah tersebut. Untuk tujuan ini, KPM telah
mengadakan satu program pemutihan tanah-tanah yang masih belum jadi hak milik PTP.

Jadi, kita berbincang rapat dengan kerajaan negeri untuk memastikan setiap
tanah yang ada sekolah itu kita dapat pastikan bahawa tanah tapak sekolah itu dijadikan
milik PTP. Ini bagi memastikan pada masa yang akan datang tidak ada lagi kelewatan
dalam proses pembangunan sekolah di tapak sedia ada. Kalau tidak, proses ini akan
berterusan, kadang-kadang sudah dapat dalam RP1 RMKe-11 tetapi isu tanah tidak
selesai. Maka, inilah antara punca yang membawa kepada kelewatan. Silakan.

Tuan Ma'mun bin Sulaiman [Kalabakan]: Ya. Jika masalah itu sudah dikenal
pasti, saya haraplah kementerian mengambil tindakan sewajarnya, secepat mungkin
untuk selesaikan masalah. Lagi satu, SMK Kalabakan juga memerlukan asrama sebab
terlampau banyak ladang yang di sekitar sekolah dan murid-murid semua berfokus
kepada SMK Kalabakan. Jadi, kalau di SMK Umas-Umas kita boleh letak asrama sana
dan asrama di SMK Umas-Umas, peralatan seperti katil dan almari untuk asrama pun
tidak disediakan.

Jadi, saya mahu bertanya sama Yang Berhormat Menteri, kalau kita menyediakan
asrama, apakah peralatan yang ibu bapa terpaksa sediakan untuk anak-anak untuk
masuk dalam asrama? Kadang-kadang mereka meminta kepada Ahli Parlimen untuk
menyediakan dana untuk membeli katil dan almari untuk budak-budak ditempatkan di
asrama. Terima kasih.

Datuk Dr. Mohd Radzi bin Md. Jidin: Terima kasih Yang Berhormat Kalabakan.
Berkaitan dengan isu tanah tadi sebab itu saya kata dalam tempoh tahun lepas dan tahun
ini, kita telah berbincang dengan MOF dan telah mendapatkan peruntukan untuk kita buat
pemutihan. Kami di KPM komited untuk menyelesaikan isu tanah ini once and for all
dengan izin supaya tidak berbangkit lagi. Kalau tidak, berterusan tahun-tahun mendatang
inilah masalah yang kita hadapi.

Berkaitan dengan sekolah di mana disebut tadi SMK Umas-Umas tidak ada
perabot, itu saya akan ambil maklum dan kita akan semak kerana pembinaan asrama ini
akan datang lengkap dengan kelengkapan yang sepatutnya. Jadi, izinkan saya
menyemak apa yang sebenarnya disebut oleh Yang Berhormat Kalabakan tadi berkaitan
dengan SMK Umas-Umas.

Tuan Ma'mun bin Sulaiman [Kalabakan]: SMK Yang Berhormat Menteri, SMK
Umas-Umas.

Datuk Dr. Mohd Radzi bin Md. Jidin: Sorry, SMK Umas-Umas. Saya akan
semak.
