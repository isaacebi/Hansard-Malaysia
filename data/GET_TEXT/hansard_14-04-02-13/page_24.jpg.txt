14 DR.15.11.2021

6. Tuan Lim Kit Siang [Iskandar Puteri] minta Menteri Kewangan menyatakan
sama ada kerajaan berhasrat untuk menambah jumlah perkongsian hasil kerajaan
Persekutuan dengan kerajaan negeri untuk membolehkan kerajaan negeri mengurangkan
kebergantungan kepada hasil penjualan dan penerokaan tanah dalam menampung
perbelanjaan kerajaan negeri.

Timbalan Menteri Kewangan Il [Tuan Haji Yamani Hafez bin Musa]: Terima
kasih Tuan Yang di-Pertua. Untuk makluman Ahli Yang Berhormat, buat masa ini
pemberian pertambahan hasil dibuat mengikut peruntukan Akta Pemberian Pertambahan
Hasil 1977 dan Akta Pemberian Pertambahan Hasil Pindaan 2007. Pemberian ini adalah
berasaskan kepada prinsip perkongsian hasil ataupun dengan izin, revenue sharing.

Apabila terdapat pertambahan hasil Kerajaan Persekutuan pada sesuatu tahun
kewangan jika dibandingkan dengan tahun yang sebelumnya, negeri-negeri yang akan
mendapat pemberian ini. Secara lazimnya Kementerian Kewangan akan menyediakan
peruntukan berjumlah RM250 juta setahun untuk diagihkan kepada semua kerajaan
negeri setelah Jabatan Akauntan Negara mengesahkan terdapatnya pertambahan hasil
tahunan Kerajaan Persekutuan dan data KDNK diterima daripada Unit Perancang
Ekonomi, Jabatan Perdana Menteri.

Oleh itu, sekiranya terdapat peningkatan hasil di peringkat Kerajaan Persekutuan
walaupun hanya seringgit sekalipun maka kerajaan negeri akan menerima hasil daripada
agihan peruntukan berjumlah RM250 juta tersebut, terima kasih.

Tuan Lim Kit Siang [Iskandar Puteri]: Soalan tambahan. Bolehkah Yang
Berhormat memberikan apa kemajuan yang dicapai antara perbincangan Kerajaan
Persekutuan dengan Kerajaan Negeri Sabah dan Sarawak supaya dengan izin
mengurangkan terlalu federalization of power dan memberi peruntukan yang lebih kepada
Sabah dan Sarawak supaya selaras dengan Malaysia Agreement 1963?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Iskandar Puteri, sila Yang Berhormat Timbalan Menteri Kewangan.

Tuan Haji Yamani Hafez bin Musa: Terima kasih Ahli Yang Berhormat. Mungkin
pertanyaan soalan Ahli Yang Berhormat itu lebih kepada Kementerian Sabah dan
Sarawak.

Namun untuk balik kepada revenue sharing, selain daripada apa yang saya
katakan tadi Kerajaan Persekutuan telah menyediakan pelbagai pemberian kepada
negeri-negeri sebagai mana yang termaktub serta diluluskan di bawah Perlembagaan
Persekutuan, undang-undang atau akta-akta yang berkaitan, keputusan Mesyuarat Majlis
Kewangan Negara dan Mesyuarat Jemaah Menteri.

Untuk makluman Yang Berhormat, Kerajaan Persekutuan telah menyalurkan
pemberian kepada kerajaan negeri-negeri yang berjumlah melebihi RM7 bilion setiap
tahun bagi membantu menguruskan aliran tunai Kewangan negeri dan melaksanakan
program dan projek pembangunan bagi manfaat rakyat. Ini sekali gus dapat membantu
supaya negeri-negeri yang lebih memerlukan turut berupaya melaksanakan projek
pembangunan di negeri masing-masing dan merapatkan jurang kekayaan dan
penempatan sedia ada.

Melangkah ke hadapan, Kementerian Kewangan kekal komited untuk mengkaji
dan menimbang sebarang penambah baikkan ke atas pemberian kepada negeri-negeri,
tertakluk kepada kemampuan kewangan Kerajaan Persekutuan, terima kasih.

Timbalan Yang di-Pertua [Dato' Mohd Rashid Hasnon]: Soalan tambahan
kedua, sila Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Terima kasih Yang Berhormat Timbalan Menteri yang memberi jawapan tadi.
Soalan saya ini adalah soalan yang biasa kita dengar, cuma daripada segi jawapan dan
pelaksanaannya ditunggu oleh rakyat khususnya di negeri-negeri yang terlibat.

Menyentuh mengenai meningkatkan perkongsian hasil di antara kerajaan negeri
dan Kerajaan Pusat ini, saya ingin bertanya mengenai status pembayaran royalti
