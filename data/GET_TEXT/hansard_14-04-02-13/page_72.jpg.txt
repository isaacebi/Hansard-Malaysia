62 DR.15.11.2021

beberapa perkara, select committee and all that, you’re not answering tetapi yang
mustahak Tuan Yang di-Pertua ialah mengenai SPRM, penyiasatan ini. Sebenarnya saya
difahamkan bahawa ramai yang ditangkap itu tidak ada penyiasatan menyeluruh, mereka
hanya disimpan di lokap lepas itu dia orang hantar balik.

Adakah ini menunjukkan bahawa tidak ada keseriusan oleh SPRM dan apakah
tindakan sedalam-dalamnya diambil? Saya difahamkan ada di antaranya di mana
tindakan langsung tidak diambil, adalah dari sebuah parti politik di mana mereka pun
terlibat, saya difahamkan. Perkara ini telah pun dibangkitkan di Parlimen ini. Terima kasih.

Dato’ Sri Dr. Haji Wan Junaidi bin Tuanku Jaafar: Terima kasih Tuan Yang di-
Pertua, oleh kerana tidak dibangkit dalam perbahasan yang asal jadi saya akan ambil
perhatian apa yang dibangkit oleh Yang Berhormat itu tadi.

Tuan M. Kulasegaran [Ipoh Barat]: Boleh bagi jawapan bertulis Yang Berhormat
Menteri?

Dato’ Sri Dr. Haji Wan Junaidi bin Tuanku Jaafar: Saya ambil perhatian Yang
Berhormat.

Tuan Sivakumar Varatharaju Naidu [Batu Gajah]: Yang Berhormat Menteri,
Batu Gajah di sini.

Dato’ Sri Dr. Haji Wan Junaidi bin Tuanku Jaafar: Berbangkit daripada isu kes
berkaitan 1MDB yang telah dibahaskan di mahkamah.

Tuan Sivakumar Varatharaju Naidu [Batu Gajah]: Yang Berhormat Menteri,
berkaitan dengan MITRA boleh tanya? Boleh tidak saya tanya Yang Berhormat Menteri
sedikit...

Dato’ Sri Dr. Haji Wan Junaidi bin Tuanku Jaafar: Adakah SPRM ataupun
Peguam Negara selama ini...

Tuan Sivakumar Varatharaju Naidu [Batu Gajah]: Berkaitan MITRA, isu
MITRA, Yang Berhormat Menteri? Saya hendak tahu setakat ini berapa orang kah yang
sebenarnya telah di tangkap oleh SPRM untuk disiasat? Apakah tindakan-tindakan
selanjutnya sebab risau perkara ini mungkin tidak akan disiasat dengan sepenuhnya dan
ikan bilis-ikan bilis yang ditangkap ini akan dibebaskan begitu sahaja.

Kita tahu isu ini adalah isu yang cukup besar dan memang kita telah mendapat
perhatian daripada seluruh rakyat negara kita. Jadi, saya minta setakat ini berapa orang
kah yang telah pun ditangkap dan telah pun disiasat dan apakah tindakan selanjutnya?
Terima kasih Yang Berhormat Menteri.

Dato’ Sri Dr. Haji Wan Junaidi bin Tuanku Jaafar: Terima kasih Yang
Berhormat. Sebagaimana yang telah saya sebut tadi Tuan Yang di-Pertua bahawa
siasatan yang dibuat pada tahun 2019 tidak ada menunjukkan bahawa ada kesalahan
berlaku. Maka laporan semula dibuat pada tahun 2021 ini SPRM sedang menyiasat kes
ini secara terperinci lagi oleh kerana kes ini dahulu menunjukkan tidak ada kesalahan-
kesalahan yang berlaku. Jadi, ini baru menerima laporan baru, maka SPRM sedang
menyiasat kes ini semula Tuan Yang di-Pertua.

Berbangkit isu berkaitan 1MDB yang telah dibebaskan di mahkamah adakah
SPRM ataupun Peguam Negara selama ini telah tersilap dalam mengumpul bukti serta
saksi untuk kes ini? Ini daripada Yang Berhormat Petaling Jaya adakah ini bermaksud
agensi ini perlu meningkatkan kapasiti mereka dan kepakaran forensik di dalam
mengumpulkan bukti?

Tuan Yang di-Pertua, untuk makluman setakat ini semua pertuduhan bagi kes
1MDB masih dalam perbicaraan di mahkamah. SPRM hanya menjalankan siasatan dan
keputusan sama ada untuk menuduh atau tidak adalah di bawah bidang kuasa Peguam
Negara. Setiap pendakwaan yang dijalankan adalah berdasarkan kepada hasil siasatan.
Dalam pengetahuan SPRM tidak terdapat sebarang kelemahan dan kesilapan dalam
proses siasatan yang dijalankan.
