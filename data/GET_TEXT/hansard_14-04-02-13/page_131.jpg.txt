DR.15.11.2021 121

Orang Asli (SAKOA) memastikan bantuan kepada murid Orang Asli dilaksanakan dengan
berkesan.

Untuk makluman Ahli Yang Berhormat, KPM sentiasa bekerjasama dengan pihak
JAKOA daerah dan negeri bagi memastikan bantuan terutamanya yang disediakan oleh
pihak JAKOA diterima oleh murid Orang Asli. Sebagai contoh, KPM sentiasa bekerjasama
dengan JAKOA bagi memastikan peruntukan bagi pengangkutan ke sekolah dan wang
saku yang disediakan oleh JAKOA benar-benar dimanfaatkan oleh murid Orang Asli.

Selain daripada itu, KPM juga turut bekerjasama dengan JAKOA dalam
menyediakan perkhidmatan pendidikan menerusi program khas ataupun Prokhas. Di
bawah program ini, KPM menyediakan guru, alat bantu mengajar, kerusi, meja serta
Bantuan Rancangan Makanan Tambahan, manakala JAKOA menyediakan prasarana,
pembantu pengurusan murid dan memastikan kehadiran murid Orang Asli. Untuk
makluman Ahli Yang Berhormat juga, pemantauan penyaluran bantuan oleh KPM dan
JAKOA dilakukan secara berkala dengan minimum empat kali setahun mengikut
keperluan.

Ahli Yang Berhormat Kuala Krai membangkitkan tentang peruntukan untuk murid
berkeperluan khas. Sepertimana Ahli Yang Berhormat sedia maklum, dalam Bajet 2022,
kerajaan telah memperuntukkan sebanyak RM50 juta khusus untuk memperkasakan
pendidikan bagi murid berkeperluan khas.

Selain daripada itu, KPM menyediakan Bantuan Geran Per Kapita (PCG) bagi
murid berkeperluan khas yang mengikuti aliran kemahiran dalam 23 bidang di Sekolah
Menengah Pendidikan Khas Vokasional dan Program Pendidikan Khas Integrasi. Jumlah
bantuan PCG yang diterima oleh sekolah adalah berdasarkan jumlah bilangan murid
dengan kadar tahunan antara RM800 sehingga RM1,600 bagi setiap orang murid
mengikut bidang yang telah ditetapkan.

Ahli Yang Berhormat Kuala Krai juga ada mencadangkan agar bakat dan potensi
murid berkeperluan khas seperti dalam bidang sukan perlu dikesan di peringkat awal
persekolahan. Untuk makluman Ahli Yang Berhormat, KPM bekerjasama dengan Jabatan
Belia dan Sukan (JBS) negeri melaksanakan Program Pengesanan Bakat ataupun iTalent
bagi mengenal pasti murid berkeperluan khas yang cemerlang dalam bidang sukan untuk
dilatih dalam bidang sukan Paralimpik pada peringkat negeri dan kebangsaan.

Ahli Yang Berhormat Bachok ada? Tidak ada, saya skip dahulu. Ahli Yang
Berhormat Segambut? Tidak ada. Ahli Yang Berhormat Sungai Buloh? Tidak ada. Ahli
Yang Berhormat Setiu? Ini sudah sampai Setiu.

Ahli Yang Berhormat Setiu dan Yang Berhormat Parit, untuk makluman Ahli Yang
Berhormat Setiu dan Parit, KPM mengambil kira pelbagai aspek sebelum sesebuah
sekolah baharu dibina di atas tanah yang telah dirizabkan untuk tujuan pendidikan. Antara
perkara yang diambil kira dalam mempertimbangkan pembinaan sesebuah sekolah
baharu adalah seperti berikut:

(i) kesediaan tapak atau tanah;

(ii) bilangan dan kapasiti sekolah sedia ada yang berhampiran;

(iii) kepadatan penduduk di kawasan sekitar;

(iv) liputan kawasan tadahan penduduk ataupun catchment area
dengan izin; dan

(v) perancangan pembangunan kawasan terlibat berdasarkan
perbincangan bersama-sama pihak berkuasa tempatan atau
PBT,

Merujuk kepada pertanyaan Ahli Yang Berhormat Setiu berhubung pembinaan
sekolah menengah agama di Penarik, KPM ingin memaklumkan bahawa buat masa ini
tiada keperluan mendesak untuk membina sebuah sekolah menengah kebangsaan
agama baharu di kawasan Setiu.

Tuan Shaharizukirnain bin Abd Kadir [Setiu]: Yang Berhormat Menteri.
