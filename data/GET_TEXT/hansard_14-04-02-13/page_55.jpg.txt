DR.15.11.2021 45

kemampuan kewangan. Ini kita sedia maklum dalam keadaan COVID-19 ini, kerajaan
menghadapi kekangan kewangan, banyak permohonan. Ada yang kata anak tiri, Yang
Berhormat Sepanggar saya ingat menggunakan ‘anak tiri’, mungkin Yang Berhormat Kota
Belud dan Yang Berhormat Beaufort anak tiri.

Jadi, kita Keluarga Malaysia. Tidak ada anak tiri, anak kanan semua, kita satu
keluarga. Satu keluarga, sudah pastilah dalam satu Tuan Yang di-Pertua, kita Federation,
kita Persekutuan. Kita adik-beradik, keluarga besar. Maka selaras dengan prinsip
keluarga, yang keluarga yang berada itu biasanya membantu keluarga yang kurang
berada. Jadi negeri-negeri yang kurang maju, kalau diamalkan cadangan yang disarankan
oleh Yang Berhormat, di mana hasil dikutip oleh sebuah negeri, semuanya dihantar ke
negeri berkenaan. Maka negeri macam Kelantan ataupun Perlis ataupun Kedah tidak
akan...

Datuk Mohd Azis bin Jamman [Sepanggar]: [Bangun]

Dato’ Sri Mustapa bin Mohamed: Oleh itu dalam semangat keluarga besar,
dalam semangat kompromi give and take, dalam semangat untuk merapatkan jurang, jadi
kalau kita kata...

Tuan Ahmad Tarmizi bin Sulaiman [Sik]: Yang Berhormat Menteri, Sik minta
sedikit mohon penjelasan.

Dato’ Sri Mustapa bin Mohamed: /nsya-Allah, saya akan bagi.
Datuk Mohd Azis bin Jamman [Sepanggar]: Mohon penjelasan.

Dato’ Sri Mustapa bin Mohamed: Yang Berhormat Sepanggar, insya-Allah. Jadi
dalam konteks untuk merapatkan jurang, kita ambil perhatian. Kita satu Federation, kita
keluarga yang besar, maka yang kaya itu yang lebih berada menolong yang kurang
berada. Kalau tidak, sampai bila-bila kita akan- jurang akan lebih besar.

Oleh itulah kali pertama dalam sejarah seperti disebut rakan saya, Menteri Tugas-
tugas Khas tadi, kita ada satu bab khusus dalam RMKe-12, Bab 7 di mana diperincikan
keperluan khusus untuk Sabah. Kerajaan sedang menubuhkan majlis khas, dan empat
buah Jawatankuasa. Saya mempengerusikan Jawatankuasa Sosioekonomi.

Saya amat-amat prihatin dan tahu keperluan negeri Sabah. Pembentangan
daripada sekolah daif, hospital daif, jalan raya, internet dan lain-lain itu. Kalau dahulu
mungkin perhatian diberikan itu memang banyak juga, tetapi kali ini saya hendak beri
jaminan bahawa kerajaan ini memang faham sangat keperluan Sabah dan Sarawak.

Tuan Ma’mun bin Sulaiman [Kalabakan]: [Bangun]

Dato’ Sri Mustapa bin Mohamed: Kita akan cuba sedaya upaya. Cumanya
sekali lagi, dua perkara. Pertama, kita tertakluk kepada kedudukan kewangan. Apa pun
yang EPU memperakukan tertakluk kepada Kementerian Kewangan. Kementerian
Kewangan akan lihat kepada kemampuan negara secara keseluruhannya. Itu yang
pertama.

Keduanya tertakluk juga kepada hasrat kita untuk merapatkan jurang, untuk
berkongsi kekayaan negara ini di kalangan negeri-negeri dalam Malaysia dalam konteks
Keluarga Malaysia. Sila Yang Berhormat Sepanggar.

Datuk Mohd Azis bin Jamman [Sepanggar]: Boleh? Terima kasih,Yang
Berhormat Menteri dengan apa yang telah disebutkan sebentar tadi. Saya ingin
maklumkan kepada Yang Berhormat Menteri, kita minta penjelasan berkenaan dengan
soal anak tiri. Kita sebut ini dalam konteks tadi yang Yang Berhormat Menteri tentang
negeri kaya kena membantu negeri yang miskin. Ya, kita tahu Sabah ini negeri yang kaya.

Persoalan yang menyebabkan bukan saya sahaja, bukan daripada pembangkang
sahaja yang menyuarakan perkara ini Yang Berhormat Menteri. Dari blok kerajaan juga
menyuarakan perkara yang sama tentang ketidakadilan, tentang isu contohnya kawasan
Kota Marudu sendiri di antara 10 buah negeri yang termiskin di Malaysia. Daripada 10
buah daerah yang termiskin di Malaysia, lapan datang dari negeri Sabah.
