108 DR.15.11.2021

01840

Ahli Yang Berhormat Hulu Rajang membangkitkan perkara berkaitan kelewatan
pelaksanaan projek pembangunan dan penggantian bangunan daif di sekolah. Untuk
makluman Ahli Yang Berhormat, antara cabaran utama dalam pelaksanaan projek adalah
seperti berikut:

(i) keperluan menyelesaikan isu pemilikan tanah dan
pencerobohan di tapak;

(ii) keadaan tapak sedia ada yang tidak selamat kerana hakisan
tanah dan/atau sering dilanda banjir;

iii) saiz tanah asal yang terhad atau sempit;
iv) keadaan tanah tapak gantian yang bercerun;
v) kelewatan pelaksanaan oleh kontraktor; dan

vi) keperluan untuk memenuhi dan mematuhi syarat-syarat yang
ditetapkan oleh pihak berkuasa tempatan.

Ahli Yang Berhormat Sibuti dan Kota Samarahan bertanya tentang peruntukan
RM1 bilion daripada Kerajaan Negeri Sarawak untuk tujuan penggantian dan
pembangunan bangunan daif.

Untuk makluman Ahli Yang Berhormat, di bawah peruntukan ini, terdapat
sebanyak 147 buah projek penggantian dan pembinaan bangunan daif diluluskan untuk
dilaksanakan dalam tiga fasa. Fasa 1 telah bermula pada tahun 2019 dan melibatkan 41
buah projek dengan jumlah peruntukan RM350 juta. Fasa 2 pula telah bermula pada tahun
2020 dan melibatkan 52 buah projek dengan kos berjumlah RM350 juta. Manakala Fasa
3 yang melibatkan 54 buah projek dengan kos peruntukan sebanyak RM300 juta sedang
dimuktamadkan scope, brief dan juga kos.

Untuk makluman Ahli Yang Berhormat Lubok Antu, sepanjang pelaksanaan
Rancangan Malaysia Ke-11 tahun 2016 hingga 2020 serta RMKe-12 RP1 tahun 2021,
sebanyak 14 buah projek menaik taraf dan membangun semula bangunan daif di sekolah
telah diluluskan di Parlimen Lubok Antu dengan kos berjumlah RM76 juta. Sehingga 1
November 2021, sembilan buah projek telah siap, satu projek berada dalam fasa
pembinaan manakala empat buah projek berada dalam fasa prabina.

Tuan Lukanisman bin Awang Sauni [Sibuti]: Yang Berhormat Menteri Kanan...
Datuk Dr. Mohd Radzi bin Md. Jidin: Silakan, Yang Berhormat Sibuti.

Tuan Lukanisman bin Awang Sauni [Sibuti]: Terima kasih atas jawapan
tentang peruntukan RM1 bilion yang telah dibayar oleh Kerajaan Negeri Sarawak. Saya
ingin bertanyakan kepada Yang Berhormat Menteri tentang apakah terdapat pertambahan
kos memandangkan sejak pandemik COVID-19 ini, kos bahan mentah bertambah? Juga,
adakah projek-projek yang telah dilaksanakan pada tahun 2019 dan 2020 ini akan berlaku
peningkatan kos?

Kedua, saya ingin bertanyakan kepada Yang Berhormat Menteri, untuk projek
tahun 2022 ini, adakah sekolah-sekolah telah dimuktamadkan? Maksud saya senarai-
senarai sekolah. Juga, adakah pemilihan sekolah ini adalah berdasarkan perbincangan
antara pemimpin setempat dan juga PPD?

Juga, untuk negeri Sarawak, Yang Berhormat Menteri, kami turut melaksanakan
projek-projek di kawasan persekolahan. Ketika ini, projek-projek telah siap dan kami
sebagai Wakil Rakyat yang telah memberi projek ini tidak dibenarkan untuk memasuki
kawasan sekolah. Saya hanya dapat melihat projek saya dari jauh. Bangunan tertutup,
dewan ataupun bilik kuliah yang saya bina tidak dapat dipantau. Saya memohon agar
terdapat sedikit pertimbangan Yang Berhormat Menteri untuk membenarkan kami melihat
projek-projek yang telah diluluskan oleh Kerajaan Pusat dan juga kerajaan negeri.

Datuk Dr. Mohd Radzi bin Md. Jidin: Terima kasih Ahli Parlimen Sibuti.
Berkaitan dengan pertambahan kos, ya, kita ambil kira sepertimana disebut oleh Yang
