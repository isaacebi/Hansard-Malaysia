112 DR.15.11.2021

Jawatankuasa ini dipengerusikan oleh Ketua Setiausaha Kementerian Pendidikan
Malaysia dan dianggotai oleh wakil Kementerian Kewangan, Setiausaha Kewangan
Negeri Sarawak, Pengarah Jabatan Kerja Raya Sarawak, Pengarah Jabatan Pendidikan
Negeri Sarawak, Pegawai Kewangan Persekutuan Sarawak serta Ketua Pengarah Unit
Penyelarasan Pelaksanaan dan Ketua Pengarah Unit Perancang Ekonomi Jabatan
Perdana Menteri.

Selain daripada jawatankuasa induk peruntukan RM1 bilion bagi pembangunan
semula sekolah daif di negeri Sarawak, KPM turut menyelaras pelaksanaan projek menaik
taraf dan membangun semula sekolah yang mempunyai bangunan daif melalui
jawatankuasa dalaman peringkat kementerian iaitu Majlis Tindakan Pembangunan
Kementerian (MTPK) yang diadakan secara berkala setiap bulan.

MTPK turut dianggotai oleh agensi pusat iaitu Kementerian Kewangan, Unit
Perancang Ekonomi Jabatan Perdana Menteri dan Unit Penyelarasan Pelaksanaan
Jabatan Perdana Menteri serta Jabatan Pendidikan Negeri Sarawak dan Jabatan Kerja
Raya Sarawak. Silakan.

Tuan Lukanisman bin Awang Sauni [Sibuti]: Terima kasih Yang Berhormat
Menteri. Saya ingin bertanya adakah jawatankuasa ini turut disertai oleh Kementerian
Pendidikan, Sains dan Penyelidikan Teknologi Sarawak? Di dalam jawatankuasa ini,
adakah jawatankuasa telah berbincang berkenaan tentang cadangan berkenaan
penggabungan sekolah? Ini kerana saya melihat penggabungan sekolah ini akan dapat
mengurangkan kos perbelanjaan dan juga menjimatkan sekolah-sekolah di Sarawak
supaya pelajar-pelajar mendapat bangunan yang lebih kondusif memandangkan terdapat
sekolah-sekolah yang sangat berdekatan.

Selain itu, saya tertarik dengan kenyataan Yang Berhormat Menteri berkenaan
tentang isu tanah di Sarawak. Adakah kerajaan atau pihak Yang Berhormat Menteri dapat
menyenaraikan secara bertulis tanah-tanah yang mempunyai dispute dengan izin ataupun
memerlukan bantuan daripada kami sebagai Ahli Parlimen ataupun Dewan Undangan
Negeri untuk membantu pihak kementerian untuk mempercepatkan proses.

Saya ambil contoh seperti sekolah SK Kita. Apabila sekolah itu diberikan kontrak
kepada kontraktor, kita mendapati tanah yang telah dicadangkan untuk pembangunan
sekolah tersebut mempunyai masalah. Saya sebagai Ahli Parlimen mendapatkan
pandangan daripada pihak kerajaan negeri dan juga mendapatkan bantuan daripada
Ketua Menteri untuk meluluskan tanah tersebut kerana telah diberikan kontrak kepada
kontraktor.

Datuk Dr. Mohd Radzi bin Md. Jidin: Terima kasih Ahli Yang Berhormat Sibuti.
Berkaitan dengan isu tanah di sekolah tadi untuk negeri Sarawak, sebenarnya saya sendiri
bersama dengan Ketua Setiausaha Kementerian dan juga Ketua Pengarah Pendidikan
Malaysia telah bertemu dengan Ketua Menteri Sarawak untuk berbincang berkaitan
dengan penyelesaian untuk tapak-tapak tanah yang masih belum menjadi milik PTP.

Kami ingin mengucapkan jutaan terima kasih kepada Yang Amat Berhormat Ketua
Menteri Sarawak atas komitmen beliau untuk bersama-sama dengan kementerian bagi
memastikan isu-isu berkaitan dengan tanah tapak sekolah di negeri Sarawak dapat
diselesakan dengan cepat dan teratur. Insya-Allah.

#1900

Berkaitan dengan cadangan penggabungan sekolah. Ini saya boleh sentuh sedikit
apa yang dibangkitkan Yang Berhormat Sibuti. Apa yang dicadangkan dan apa yang
disebut oleh Yang Berhormat Sibuti itu merupakan salah satu usaha yang sedang
dilaksanakan oleh pihak KPM. Kita tahu ada sekolah-sekolah ini, jumlah muridnya terlalu
sedikit dan keadaan sekolah ini adalah amat daif. Namun begitu, terdapat beberapa buah
sekolah dalam kawasan yang tidak begitu jauh yang kita lihat boleh digabungkan.

Usaha ini adalah satu usaha berterusan yang dilaksanakan oleh KPM dan kita
khususnya, bersama di peringkat negeri Sarawak dan juga di negeri Sabah duduk
berbincang dengan pemimpin masyarakat bagi memastikan pemimpin masyarakat dapat
bersama-sama meyakinkan penduduk setempat bahawa program atau pelaksanaan
