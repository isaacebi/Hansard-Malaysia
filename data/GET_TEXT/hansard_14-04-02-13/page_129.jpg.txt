DR.15.11.2021 119

(iii) jaringan perhubungan;
(iv) keselamatan; dan
(v) kesihatan di tempat bertugas.

Sebarang kenaikan kadar bayaran insentif adalah tertakluk kepada pertimbangan
dan persetujuan agensi pusat serta kedudukan kewangan semasa kerajaan.

KPM menyambut baik kenaikan kadar Bantuan Awal Persekolahan daripada
RM100 kepada RM150 untuk tahun 2022. Untuk makluman Ahli Yang Berhormat Parit,
KPM menetapkan kriteria pendapatan ibu bapa atau penjaga sebanyak RM3,000 dan ke
bawah bagi pemilihan penerima Bantuan Awal Persekolahan.

Bagi murid daripada keluarga M40 yang ibu bapa atau penjaga terjejas sumber
pendapatan termasuk kehilangan pekerjaan atau pemotongan gaji yang menyebabkan
pendapatan turun bawah RM3,000, KPM akan memberi Bantuan Awal Persekolahan
kepada murid tersebut.

Berkaitan cadangan Ahli Yang Berhormat Hulu Selangor dan Yang Berhormat
Rasah untuk menyegerakan pembayaran Bantuan Awal Persekolahan tahun 2022, KPM
ingin memaklumkan bahawa Bantuan Awal Persekolahan akan disalurkan ke akaun
sekolah pada bulan Januari 2022. Sekolah akan membuat pembayaran kepada murid
apabila sesi persekolahan bermula pada bulan Mac 2022. Bayaran dibuat melalui dua
kaedah iaitu melalui penyaluran terus ke akaun murid untuk murid yang mempunyai akaun
bank atau pembayaran secara tunai bagi murid yang tidak mempunyai akaun bank.

Ahli Yang Berhormat Kulai menyentuh tentang perbezaan jumlah peruntukan
Bantuan Awal Persekolahan seperti yang diumumkan oleh Yang Berhormat Menteri
Kewangan dengan butiran peruntukan dalam buku Belanjawan 2022. Untuk makluman
Ahli Yang Berhormat, kerajaan menyediakan peruntukan sebanyak RM450 juta bagi
Bantuan Awal Persekolahan tahun 2022. Peruntukan sebanyak RM300 juta adalah di
bawah belanja mengurus KPM tahun 2022 manakala baki peruntukan sebanyak RM150
juta akan disediakan oleh Kementerian Kewangan.

Ahli Yang Berhormat Simpang Renggam dan Ahli Yang Berhormat Sungai Buloh
ada membangkitkan tentang Program Sarapan Pagi di sekolah manakala Ahli Yang
Berhormat Merbok mencadangkan agar murid diberikan bekalan makan tengah hari atau
packed lunch, dengan izin.

Untuk makluman Ahli Yang Berhormat, KPM pada masa ini akan terus
melaksanakan program Rancangan Makanan Tambahan dan Program Susu Sekolah
kepada murid daripada keluarga B40 yang layak di sekolah rendah.

01930

Berdasarkan butiran yang dinyatakan dalam Belanjawan 2022, sebanyak RM400
juta diperuntukkan bagi melaksanakan Program Rancangan Makanan Tambahan.
Sebarang cadangan pelaksanaan program baharu adalah tertakluk kepada kedudukan
kewangan semasa kerajaan.

Berhubung pertanyaan Ahli Yang Berhormat Kulai mengenai perbezaan jumlah
peruntukan Program Rancangan Tambahan seperti yang diumumkan oleh Yang
Berhormat Menteri Kewangan berbanding butiran peruntukan dalam Buku Belanjawan
Tahun 2022, kerajaan menyediakan peruntukan sebanyak RM299.6 juta di bawah belanja
mengurus KPM bagi tahun 2022, manakala baki RM100 juta akan disediakan oleh
Kementerian Kewangan.

Ahli Yang Berhormat Kulai dan Yang Berhormat Hulu Selangor menyentuh
tentang peruntukan bantuan kepada murid untuk tahun 2021. Untuk makluman Ahli Yang
Berhormat...

Puan Teo Nie Ching [Kulai]: Yang Berhormat Menteri.

Datuk Dr. Mohd Radzi bin Md. Jidin: ...Memandangkan tidak semua
peruntukan...
