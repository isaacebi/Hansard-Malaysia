94 DR.15.11.2021

Ini hanya satu kementerian dan saya sedang usahakan lagi sokongan bantuan
bukan sahaja daripada kementerian-kementerian tetapi juga daripada syarikat-syarikat
dan juga pihak-pihak ketiga yang boleh membantu kita menyediakan Program Gerobok
Rezeki Veteran ATM yang telah pun dilancarkan sebelum ini.

Dato’ Haji Salim Sharif [Jempol]: Sikit Yang Berhormat Menteri.
Dato’ Seri Hishamuddin Tun Hussein: Yang Berhormat Jempol.

Timbalan Yang di-Pertua [Dato' Mohd Rashid Hasnon]: Sila Yang Berhormat
Jempol.

Dato’ Haji Salim Sharif [Jempol]: Saya hendak bertanya mungkin Yang
Berhormat Menteri tidak sempat jawab. Apa jadi dengan perancangan MINDEF mungkin
hendak wujudkan defence city ataupun apa yang dipanggil industri pertahanan. Yang
Berhormat Menteri baru balik daripada Indonesia yang mana mungkin Indonesia lebih
daripada kita. Jadi apa perancangan yang saya tanya tempoh hari dalam perbahasan.
Masa mungkin tiga minit, empat minit ini, mungkin dapat Yang Berhormat Menteri jelaskan
serba sedikit. Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri.

Dato’ Seri Hishamuddin Tun Hussein: Kalau tidak mencelah tadi, saya boleh
sampai jawapan kepada soalan Yang Berhormat Jempol tadi. Jadi biarkan saya
selesaikan yang fasal veteran ini dan saya akan jawab khusus kepada apa yang
dibangkitkan oleh Yang Berhormat daripada Jempol tadi. Selain program-program yang
saya sudah umumkan, saya sentuh tadi Program Gerobok Rezeki Veteran ATM yang
mana telah memberi manfaat kepada seramai 26,500 orang veteran ATM dan tanggungan
di seluruh negara terutama kepada mereka daripada golongan B40 dan terjejas
pendapatan akibat pandemik COVID-19.

Ini merupakan sesuatu yang kita tengah usahakan, bukan sahaja dalam konteks
pembelaan semasa pada hari ini tetapi untuk masa depan dan hala tuju pembelaan
kepada veteran secara menyeluruh. Panjang lagi jawapan saya untuk veteran ini. Saya
hantar secara bertulis kerana saya hendak beri tumpuan kepada permintaan daripada
Yang Berhormat Jempol tadi.

Datuk Mohd Azis bin Jamman [Sepanggar]: Yang Berhormat Menteri. Mungkin
boleh bertanya tentang isu keselamatan tidak. Fasal masa tidak cukup.

Dato’ Seri Hishamuddin Tun Hussein: Siapa. Siapa dia?
Datuk Mohd Azis bin Jamman [Sepanggar]: Sepanggar, sepanggar.

Timbalan Yang di-Pertua [Dato' Mohd Rashid Hasnon]: Yang Berhormat
Sepanggar.

Dato’ Seri Hishamuddin Tun Hussein: Yang Berhormat Sepanggar. Okey.

Datuk Mohd Azis bin Jamman [Sepanggar]: Okey, terima kasih Yang
Berhormat Menteri kerana diberikan peluang. Saya ingin bertanya tentang isu
keselamatan di Pantai Timur Sabah. Sebagaimana Yang Berhormat Menteri sedia
maklum, isu Tanduo contohnya telah berlaku pada 11 Februari 2013 dan telah berlarutan
selama lebih lapan tahun. Yang Berhormat Menteri pun sedia maklum kawasan itu
sehingga ke hari ini masih lagi diletakkan di bawah Perintah Kawalan Pergerakan ataupun
curfew. Jadi, apa yang saya ingin bangkitkan di sini Yang Berhormat Menteri, kita tahu
Pantai Timur Sabah ini berhadapan dengan isu ancaman lanun dan penculikan.

Akan tetapi, kita ingin melihat — kami di Sabah ini kami ingin melihat komitmen
dalam memastikan agar Pantai Timur Sabah ini dapat dikeluarkan daripada perintah
berkurung ini. Ini kerana, jika ini berterusan industri pelancongan di Pantai Timur Sabah
juga akan menerima implikasinya kerana kita pun tahu sehingga ke hari ini ada negara-
negara yang masih memberikan nasihat perjalanan kepada rakyat mereka untuk tidak
pergi melawat tempat-tempat ini kerana kebarangkalian boleh terdedah kepada ancaman
penculikan oleh penculik-penculik yang datang daripada negara-negara jiran kita.
