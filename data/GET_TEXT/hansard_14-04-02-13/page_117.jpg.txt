DR.15.11.2021 107

6.35 ptg.

Menteri Kanan Pendidikan [Datuk Dr. Mohd Radzi bin Md. Jidin]: Terima
kasih, Tuan Yang di-Pertua. Bismillahi Rahmani Rahim. Assalamualaikum warahmatullahi
wabarakatuh dan salam sejahtera.

Tuan Yang di-Pertua, terlebih dahulu saya ingin mengucapkan tahniah kepada
Yang Berhormat Menteri Kewangan di atas pembentangan Belanjawan 2022 di Dewan
yang mulia ini yang bertemakan Keluarga Malaysia Makmur Sejahtera.

Dalam Belanjawan 2022 sejumlah RM52.625 bilion atau 16 peratus daripada
keseluruhan perbelanjaan kerajaan telah diperuntukkan kepada Kementerian Pendidikan
Malaysia. Ini menjadikan KPM sebagai penerima peruntukan terbesar bagi Belanjawan
2022.

KPM menggalas tanggungjawab yang besar dalam memastikan setiap sen
daripada peruntukan tersebut dibelanjakan dengan cekap serta dapat memberi impak
yang optimum kepada pembangunan pendidikan negara khusus pengoperasian institusi
pendidikan bawah KPM.

Saya ingin merakamkan ucapan terima kasih kepada Ahli-ahli Yang Berhormat
yang mengambil bahagian dalam perbahasan serta memberikan pandangan, saranan,
teguran dan cadangan dalam pelbagai konteks berkaitan Kementerian Pendidikan
Malaysia.

Dalam perbahasan Belanjawan 2022 mulai 1 November hingga 11 November
2021 terdapat lebih 110 perkara, pertanyaan, isu serta cadangan berkaitan KPM yang
dibangkitkan oleh 42 orang Ahli Yang Berhormat. Saya mulakan dengan penjelasan
mengenai perkara berkaitan pembangunan pendidikan di Sabah dan Sarawak. Ahli Yang
Berhormat Baram, Batang Lupar, Hulu Rajang, Kalabakan, Kota Belud, Kota Samarahan,
Libaran, Lubok Antu, Selangau, Sibuti, dan Tanjung Manis menyentuh perkara berkaitan
bangunan daif di sekolah.

KPM sentiasa memberi perhatian kepada usaha menyediakan infrastruktur
pendidikan yang selamat dan kondusif untuk kegunaan murid dan warga sekolah di
seluruh negara. Sepanjang pelaksanaan Rancangan Malaysia Ke-11 tahun 2016
sehingga tahun 2020 dan Rancangan Malaysia Ke-12 Rolling Plan Satu tahun 2021
sebanyak 879 projek menaik taraf dan membangun semula bangunan daif di sekolah telah
diluluskan di seluruh negara dengan kos keseluruhan berjumlah RM4.397 bilion. Sehingga
10 November 2021, 575 projek telah siap, 129 projek berada dalam fasa pembinaan
manakala 175 projek berada dalam fasa prabina.

Untuk makluman Ahli Yang Berhormat, penetapan projek pembangunan semula
atau menaik taraf bangunan sekolah yang daif adalah berdasarkan analisis score grade
impact yang menentukan tahap keadaan komponen fizikal atau fasiliti bangunan di
sekolah.

Skor ini mempunyai tujuh tahap skala. Skala satu hingga skala empat merujuk
kepada keadaan bangunan yang masih berfungsi dan selamat digunakan. Manakala skala
lima adalah bangunan yang dilaporkan oleh pihak sekolah sebagai tidak selamat dan
memerlukan penyelenggaraan. Skala enam pula merujuk kepada bangunan yang tidak
selamat dengan pengesahan daripada pihak teknikal Pejabat Pendidikan Daerah (PPD)
atau Jabatan Pendidikan Negeri (JPN). Sementara skala tujuh merujuk kepada bangunan
yang tidak selamat dengan pengesahan syor roboh dari Jabatan Kerja Raya.

Untuk makluman Ahli Yang Berhormat bilangan sekolah yang mempunyai
bangunan daif berskala enam dan tujuh adalah bersifat dinamik dan akan berubah
berdasarkan kondisi bangunan dari semasa ke semasa. Keutamaan KPM adalah kepada
bangunan yang berada pada skala enam dan skala tujuh untuk dibina bangunan gantian
mengikut keperluan. Pembinaan bangunan gantian ini dilaksanakan secara berfasa
melalui peruntukan yang diluluskan oleh agensi pusat bagi setiap rolling plan dalam
Rancangan Malaysia lima tahun.
