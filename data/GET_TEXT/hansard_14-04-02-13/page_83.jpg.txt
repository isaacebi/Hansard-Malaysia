DR.15.11.2021 73

Tuan Yang di-Pertua: Sebab kita ada lima kementerian lagi.

Dato’ Mahfuz bin Haji Omar [Pokok Sena]: Sikit, sikit saja. Tadi disebut, Tuan
Yang di-Pertua, antara isu-isu yang akan dijawab ialah berkaitan dengan soal pembaikan
SPR. Akan tetapi, tidak disentuh sedangkan itu sangat penting dalam situasi semasa iaitu
PRN di negeri Melaka.

Kerana ada perkara-perkara yang saya fikir, Tuan Yang di-Pertua, SOP-SOP
yang ada di tangan saya ini yang dikeluarkan oleh SPR pada hari penamaan calon kepada
setiap calon ini satu yang tidak masuk akal bagi saya, walaupun saya tahu bahawa itu
ialah untuk isu hendak mengekang soal COVID-19.

Saya tunjuk contoh, Tuan Yang di-Pertua, pemasangan bunting, banner dan
pengedaran pamflet. “Pengedaran pamflet kepada orang awam secara bersemuka adalah
tidak dibenarkan sepanjang tempoh pilihan raya.” Ya, saya faham. Akan tetapi, calon-
calon dan perayu calon boleh masuk di kedai kopi duduk bersama. Jadi, bersemuka,
orang ramai. Dia pergi bersemuka. Calon pergi ke pasar, dia tetap bersemuka. Jadi,
mana yang dikatakan tidak boleh menyebabkan soal COVID-19? Jadi, ini antara yang
saya katakan tidak masuk akal.

Kemudian yang keduanya ialah kenderaan yang dipasang dengan alat pembesar
suara tidak dibenarkan berhenti di sepanjang tempoh laluan dalam menyampaikan
ucapan. Jadi, macam mana orang hendak faham? Macam saya lalu depan rumah Tuan
Yang di-Pertua, “Tuan-tuan dan puan-puan.” Kemudian Tuan Yang di-Pertua dengar yang
itu sahaja, Tuan Yang di-Pertua tidak dengar yang lain. Mungkin kereta itu akan kata,
“Jangan percaya kepada Pagoh.” Ini UMNO punya stail lah, hendak marah kepada Yang
Berhormat Pagoh. Yang Berhormat Pagoh duk hentam. Jadi, mesej itu tidak sampai
kepada masyarakat.

Kemudian bilik gerakan, Tuan Yang di-Pertua. Seorang calon hanya boleh tubuh
satu bilik gerakan iaitu untuk satu DUN. Jadi, bilik gerakan kecil di PDM itu tidak boleh.
Jadi, macam mana dia hendak beroperasi? Jadi, akhirnya menyebabkan mesyuarat
jawatankuasa PDM itu akan duduk di satu bilik gerakan. Jadi, akhirnya berlaku keadaan
bersemuka. Jadi, saya fikir kalau hendak buat SOP itu, biarlah masuk akal bagi saya.

Tuan Yang di-Pertua: Yang Berhormat, tolong tamatkan, Yang Berhormat, lepas
ini.

Dato’ Sri Dr. Haji Wan Junaidi bin Tuanku Jaafar: Saya ringkas sahaja, Tuan
Yang di-Pertua. Sebenarnya saya tadi berbincang pun berhubung dengan apa yang
berlaku di Melaka dan apa bakal berlaku di Sarawak berhubung dengan SOP ini.
Sebenarnya SOP ini adalah perkara yang dibuat oleh pihak KKM dan pihak MKN, bukan
dibuat oleh SPR. SPR mungkin ada input-input lain sahaja berhubung dengan
pemakaian, simbol parti dan sebagainya. Itu untuk polling day, bukan untuk masa
sekarang.

Jadi, apa yang berlaku saya dimaklumkan ialah semasa mereka membawa baju,
pakaian dan sebagainya itu, perhimpunan itu, itu yang menjadi satu kekangan yang
dihadapi oleh pihak itu tetapi bukan SPR yang terlibat sebenarnya. Ini semua di bawah
bidang kuasa MKN dan KKM, Yang Berhormat. Jadi, itu penjelasan yang diberi.
Sebabnya, SPR ialah untuk menggalakkan demokrasi itu sendiri, bukan berhubung
dengan keselamatan manusia, Yang Berhormat.

Dato’ Mahfuz bin Haji Omar [Pokok Sena]: Yang Berhormat, mesti ada
koordinasi yang jelas sebab MKN telah pun membuat berkaitan dengan soal fasa. Bila
masuk Fasa 4, tengok bola hari Khamis malam Jumaat ini, Kuala Lumpur lawan dengan
mana, mereka sudah boleh sampai 20,000 hingga 30,000 orang. Jadi, Melaka adalah
Fasa 4. Jadi, kemunasabahan itu harus perlu ada.

Tuan Yang di-Pertua: Yang Berhormat, boleh tamatkan?

Dato’ Sri Dr. Haji Wan Junaidi bin Tuanku Jaafar: Jadi, Tuan Yang di-Pertua,
seperti mana yang Tuan Yang di-Pertua beritahu tadi bahawa masa saya sudah habis dan
sebenarnya, Tuan Yang di-Pertua, saya ada panjang ya berhubung dengan SPR...
