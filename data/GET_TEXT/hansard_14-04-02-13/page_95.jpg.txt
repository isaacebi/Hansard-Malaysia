DR.15.11.2021 85

dengan memastikan dasar dan juga peraturan yang mengawal selia perniagaan adalah
konsisten dan efisyen. Untuk tujuan ini, kerajaan berusaha memastikan dasar dan
peraturan yang dibangunkan adalah mesra perniagaan serta forward looking melalui
Dasar Negara bagi Amalan Baik Peraturan (NPGRP).

Untuk makluman Yang Berhormat, Kempen Jom Semak telah pun dilancarkan
oleh Ketua Setiausaha Negara pada 25 Oktober 2021 sebagai salah satu daripada
komitmen kerajaan untuk menambah baik ekosistem peraturan negara agar penghasilan
dan penguatkuasaan peraturan adalah lebih berkualiti, komprehensif, tangkas serta
responsif dan dapat melonjakkan produktiviti bagi meningkatkan daya saing Malaysia di
peringkat global. Sebagai contoh, MPC telah memperkenalkan Inisiatif E10 atau Permit
Pembinaan Ekspres yang berjaya mengurangkan masa memproses kelulusan mendirikan
kilang pembuatan dan pengeluaran permit operasi dalam masa 10 bulan sahaja
berbanding 24 bulan sebelum ini dengan menggunakan pendekatan peraturan tangkas
atau agile regulation.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Kejayaan Inisiatif E10 yang telah dimulai di Koridor Industri Kulim Kedah dengan
kerjasama Kerajaan Negeri Kedah dan Pihak Berkuasa Tempatan akan diperluaskan ke
seluruh negara. Terkini, Inisiatif E10 telah pun diperluaskan ke 12 PBT di Kedah dan telah
diterima untuk dimulakan di Negeri Pahang.

Bagi memastikan prestasi daya saing Malaysia di peringkat global terus kukuh,
PEMUDAH yang mana MPC merupakan sekretariat kepadanya, akan terus menerajui
usaha-usaha menambah baik persekitaran perniagaan bagi menyokong ease of doing
business menerusi kerjasama awam swasta. Usaha terkini oleh PEMUDAH adalah
melaksanakan pembaharuan peraturan, (regulatory reform) di dalam bidang Memulakan
Perniagaan, Perdagangan Rentas Sempadan dan Pengambilan Pekerja.

Secara ringkas Yang Berhormat, prestasi perdagangan negara terkini adalah
sangat memberangsangkan dengan perdagangan kekal mencatatkan pertumbuhan dua
digit bermula Februari sehingga September tahun ini. Eksport pula telah mencatatkan
pertumbuhan terpantas sejak tahun 1998 iaitu sebanyak 24.9 peratus bagi sembilan bulan
pertama tahun ini berbanding tempoh yang sama tahun lepas.

MITI senantiasa memperkukuhkan akses pasaran luar negara sekali gus
meningkatkan pendapatan syarikat-syarikat tempatan serta menyediakan lebih banyak
peluang pekerjaan berpendapatan tinggi kepada rakyat. MATRADE memperuntukkan
geran serta menyediakan program pengukuhan daya saing serta keupayaan eksport
syarikat tempatan seperti Program Pembangunan Syarikat Peringkat Pertengahan yang
melibatkan 275 syarikat dengan jumlah nilai eksport sebanyak RM15.5 bilion pada tahun
2020.

Geran Pembangunan Pasaran (MDG) telah berjaya membantu sebanyak 2,814
PKS dengan penghasilan potensi eksport berjumlah RM7.4 bilion sepanjang tempoh
pandemik COVID-19. Di bawah RMKe-12, sejumlah RM300 juta telah diperuntukkan bagi
menggalakkan dan merancakkan lebih banyak PKS memasarkan produk tempatan ke
pasaran dunia di mana sebanyak 1,500 PKS disasarkan untuk menerima manfaat geran
MDG setiap tahun.

Timbalan Yang di-Pertua [Dato’ Mohd Rashid Hasnon]: Yang Berhormat
Menteri ada 40 saat lagi.

Dato’ Seri Mohamed Azmin bin Ali: 45 saat saya pohon lima minit sahaja boleh
Yang Berhormat Menteri Kanan Pertahanan dan juga Tuan Yang di-Pertua. Beberapa
program turut dilaksanakan bagi membolehkan syarikat tempatan menggunakan platform
digital dan maya untuk pemasaran seperti eBizLink, padanan perniagaan seperti
eBizMatch dan eDagang rentas melalui sempadan iaitu eTrade.
