30 DR.15.11.2021

Datuk Dr. Haji Abd. Latiff bin Ahmad: Terima kasih. Saya pun fikir lebih
mendalam lagi daripada Yang Berhormat Baling. Kalau boleh, bencana datang hari ini,
semalam sudah dapat pembayaran. Akan tetapi dana ini dana yang kita gunakan daripada
Wang Amanah Disatukan, perlu ada verify. Kalau tidak, tadbir urus kita bercelaru. Justeru,
kalau cadangan Yang Berhormat Baling, DO direct dengan NADMA, tidak ada hal. Kita
akan cadangkan dalam mesyuarat Yang Amat Berhormat Perdana Menteri dengan
Menteri-menteri Besar dan Ketua-ketua Menteri pada 23 November nanti supaya cepat
dapat.

Saya faham, saya tidak dapat sampai ke kawasan Yang Berhormat Baling itu hari.
Saya sempat jumpa Yang Berhormat Jelutong saja dekat Airport Penang. Akan tetapi
hendak sampai itu sudah lewat ada dan lepas saya tidak dapat ziarah, bahagian daerah
Baling tiga kali banjir. Saya pasti nama-nama ini akan bertindih antara satu sama lain.

Oleh sebab itu perlu ada verifikasi daripada pegawai-pegawai yang berwajib bagi
memastikan mereka ini dapat bantuan yang cepat. Saya faham, sudah kena bencana,
kalau boleh hendak dapat cepat daripada yang— sudahlah kita kena sengsara, lambat pula
dapat. Itu yang menjadi priority kita di NADMA. Isu SEPADU, Yang Berhormat Alor Gajah
mencadangkan Tindakan Pembangunan Bumiputera 2030 dilaksanakan dengan
kerjasama semua kementerian bagi meningkatkan status sosioekonomi Bumiputera.

Penglibatan kesemua kementerian dalam pelaksanaan Tindakan Pembangunan
Bumiputera 2030 (TBP2030) sebenarnya telah pun bermula semenjak dari fasa
pembangunan rangka kerja TBP2030 yang sudah pun dimulakan sewaktu Yang
Berhormat Alor Gajah adalah Menteri Tugas-tugas Khas sebelum saya.

TERAJU selaku agensi yang dimandatkan oleh Majlis Kemakmuran Bumiputera
bagi membangunkan TBP2030 telah menjalankan sesi sindikasi dan libat urus bersama
31 kementerian, agensi kerajaan, pemain industri, di antaranya MOF, JPM, EPU, MOSTI,
MAFI, MIDEC, daripada April hingga Julai 2021 yang melibatkan hampir 700 orang
pekerja dan individu berkepentingan.

Di samping itu juga, satu sesi pemantapan bersama kementerian, agensi kerajaan
serta pemegang taruh Bumiputera yang lain turut dijalankan bagi mendapatkan maklum
balas mengenai program pembangunan dan inisiatif yang telah dikenal pasti di bawah
TBP2030. Yang Berhormat Segambut, Yang Berhormat Pengerang, Yang Berhormat
Kubang Pasu dan Yang Berhormat Kulai, empat orang Ahli-ahli Yang Berhormat ini
menyentuh khusus mengenai Yayasan Keluarga Malaysia. Sebuah yayasan yang telah
pun dibentangkan di Jemaah Kabinet minggu lepas, penubuhannya dan strukturnya telah
pun diluluskan di Kabinet.

Yang Berhormat Segambut menanyakan kewajaran penubuhan Yayasan
Keluarga Malaysia. Yang Berhormat Pengerang mencadangkan Ahli Parlimen diberikan
peranan untuk mengendalikan program-program yang melibatkan dana YKM. Yang
Berhormat Kubang Pasu mencadangkan agar penyaluran dana bantuan melalui yayasan
ataupun NGO yang sedia ada. Sementara Yang Berhormat Kulai mencadangkan agar
bantuan YKM diberikan sehingga anak yatim melanjutkan pelajaran di peringkat pengajian
tinggi.

Nasib kanak-kanak dan remaja yang kehilangan ibu atau bapa atau penjaga atau
kedua-duanya Tuan Yang di-Pertua, ekoran pandemik COVID-19 telah mendapat
perhatian serius sejak pandemik melanda seluruh dunia. Oleh itu, Yayasan Keluarga
Malaysia ditubuhkan sebagai pelengkap pada usaha-usaha yang dilaksanakan oleh
kerajaan bagi melindungi kanak-kanak kehilangan ibu bapa dan penjaga akibat COVID-
19 dengan memfokuskan kepada aspek kebajikan dan perkembangan sosial kanak-kanak
tersebut.

Tuan Yang di-Pertua: Yang Berhormat.

Puan Nurul Izzah binti Anwar [Permatang Pauh]: Boleh celahan sedikit, Yang
Berhormat?

Datuk Dr. Haji Abd. Latiff bin Ahmad: Ya.
