DR.15.11.2021 103

Projek Lebuhraya Pantai Timur 3 oleh Yang Berhormat Tumpat. Untuk makluman
Ahli Yang Berhormat, cadangan Lebuhraya Pantai Timur 3 melibatkan jajaran sepanjang
147 kilometer yang bermula dari Kampung Gemuroh, Terengganu dan berakhir di
Pangkalan Kubor, Kelantan.

01820

Pada masa ini, kementerian melalui Jabatan Kerja Raya Malaysia sedang
melaksanakan kerja awalan LPT3 dengan peruntukan RM35 juta bagi memperincikan
jajaran dan kos LPT3 sehingga September 2021. Status kemajuan kerja awalan adalah
sebanyak 87 peratus. Dapatan hasil kerja awalan LPT3 ini dijangka akan dibentangkan
pada agensi pusat pada April tahun 2022 bagi mendapatkan hala tuju pelaksanaan LPT3.

Tuan Yang di-Pertua, Yang Berhormat Pasir Mas dan Yang Berhormat Kangar
ada menyentuh berkenaan kenaikan harga bahan binaan. Untuk makluman Ahli Yang
Berhormat, kenaikan harga bahan besi merupakan satu isu global yang dialami seluruh
dunia. Tambahan lagi dengan pelaksanaan Perintah Kawalan Pergerakan di seluruh
negara. Pengoperasian kilang, pengeluar bahan binaan dan nilai rantaian bekalan binaan
yang terhad seterusnya menjejaskan kelancaran pelaksanaan projek pembinaan.

Umumnya, seperti kita semua sedia maklum harga bahan binaan sememangnya
mengalami kenaikan harga terutamanya harga besi yang meningkat sehingga 48 peratus
pada Jun 2021 berbanding Oktober 2020 iaitu harganya ialah RM2,417 kepada RM3,590.
Berdasarkan rekod CIDB Malaysia, harga purata bahan besi seluruh Malaysia pada
Oktober 2021 adalah sekitar RM3,200 hingga RM3,300 bagi satu tan. Melalui risikan
dengan penggiat industri, pembelian besi yang didakwa berharga RM4,000 bagi satu tan
adalah bagi pembelian pada bulan Julai 2021.

Antara faktor kenaikan harga besi yang dikenal pasti daripada sesi-sesi libat urus
yang telah diadakan adalah:

(i) kenaikan harga bijih besi di seluruh dunia. Disebabkan
kekurangan bekalan bijih besi kerana kebanyakan lombong bijih
besi tidak dapat beroperasi dengan kapasiti penuh kesan
daripada bencana alam dan juga isu pandemik. Bijih besi dan
besi skrap merupakan bahan mentah utama untuk pengeluaran
produk besi Malaysia. Tidak terkecuali daripada impak kenaikan
harga bahan mentah utama ini yang kebanyakannya diimport
daripada luar negeri;

(ii) kesukaran mendapatkan bahan mentah bagi memproses besi
tetulang iaitu bijih besi dan juga sebahagian scrap metal yang
mana kedua-duanya diimport daripada luar negara; dan

(iii) isu logistik yang menyumbang kepada kesukaran dan kelewatan
penghantaran bahan binaan disebabkan situasi pandemik.

Berdasarkan harga RM4,000 per tan yang telah dinyatakan oleh Yang Berhormat
kemungkinan pembelian besi pada kadar harga yang tinggi adalah disebabkan faktor
berikut:

(i) terma kredit yang panjang seperti 60 hari atau 120 hari
berbanding terma yang bagus iaitu 14 hari;

(ii) pembelian dalam kuantiti yang kecil;

(iii) harga diperoleh daripada peruncit atau kedai hardware kecil yang
telah melalui beberapa peringkat pembekalan; dan

(iv) kos logistik yang berbeza mengikut lokasi bergantung pada jarak
dan penyedia perkhidmatan.

Pihak Kementerian Kerja Raya melalui agensinya telah mengadakan sesi libat
urus dengan pihak industri berhubung dengan isu kenaikan harga barang binaan. Hasil
daripada sesi libat urus ini cadangan menguatkuasakan semula peruntukan pengiraan
klausa perubahan harga ataupun dengan izin, variation of price atau singkatannya VOP
