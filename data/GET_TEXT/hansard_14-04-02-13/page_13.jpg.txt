DR.15.11.2021 3

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri.

Datuk Dr. Hasan bin Bahrom [Tampin]: Mohon soalan tambahan. Tampin.

Timbalan Yang di-Pertua [Dato' Mohd Rashid Hasnon]: Saya benarkan soalan
tambahan ketiga. Saya berikan peluang kepada...

Datuk Dr. Hasan bin Bahrom [Tampin]: Tampin.

Timbalan Yang di-Pertua [Dato' Mohd Rashid Hasnon]: Yang Berhormat
Papar.

Tuan Haji Ahmad bin Hassan [Papar]: Terima kasih, Tuan Yang di-Pertua.
Kerajaan telah pun membuat yang terbaik demi mempermudahkan anak-anak kita
melanjutkan pelajaran dengan bantuan PTPTN. Malangnya, ada di antara mereka yang
sengaja memperlambatkan dan tidak mahu membayar balik pinjaman-pinjaman ini.

Soalan saya. Adakah inisiatif-inisiatif lain ataupun penambahbaikan ataupun
tarikan yang akan diberi oleh kerajaan demi menggalakkan mereka ini membayar secara
konsisten? Dan berapakah orang-orang yang telah dibawa ke mahkamah kerana
kegagalan mereka menunaikan tanggungjawab membayar hutang ini? Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Papar. Sila, Yang Berhormat Menteri. Satu minit.

Datuk Seri Dr. Noraini Ahmad: Terima kasih saya ucapkan kepada Yang
Berhormat Papar. Antara inisiatif untuk menggalakkan peminjam ini membuat bayaran
balik adalah seperti yang saya jawab dalam jawapan sebelum ini, tetapi saya hendak
maklumkan juga kepada Yang Berhormat Papar bahawa PTPTN ini sebenarnya begitu
mesra dengan peminjam dan sentiasa bersedia untuk membuat rundingan dan
perbincangan dalam membantu peminjam membuat bayaran balik mengikut keupayaan
kewangan peminjam tersebut. Dia bergantung kepada keupayaan kewangan peminjam
masing-masing.

Tindakan undang-undang merupakan tindakan ataupun pilihan yang terakhir yang
akan dipertimbangkan oleh PTPTN setelah semua usaha yang dilaksanakan untuk
membantu peminjam membuat bayaran balik ini gagal.

Walau bagaimanapun, dalam tempoh tersebut juga, PTPTN memang sentiasa
terbuka dan prihatin atas setiap kekangan yang dihadapi oleh peminjam. Justeru, macam
saya maklumkan seperti dalam jawapan sebelum ini, peminjam boleh menghubungi
PTPTN bila-bila masa sahaja untuk membincangkan kaedah yang terbaik dan
kemampuan mereka dalam membuat bayaran balik. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Menteri.

Datuk Dr. Hasan bin Bahrom [Tampin]: Okey, boleh tambahan?

Timbalan Yang di-Pertua [Dato' Mohd Rashid Hasnon]: Yang Berhormat
Tampin, Peraturan Mesyuarat 24(3) hanya membenarkan maksimum tiga soalan
tambahan sahaja. Terima kasih, Yang Berhormat Tampin.

Datuk Dr. Shahruddin bin Md Salleh [Sri Gading]: Terima kasih, Tuan Yang
di-Pertua. Izinkan saya berpantun untuk memecahkan kesunyian pagi ini.

Kita sudah selesai bahas Bajet 2022,

Menteri jawab jom kita undi belah bahagi,
Soalan saya nombor 2,

Pendidikan TVET pelajar tidak rugi.

2. Datuk Dr. Shahruddin bin Md Salleh [Sri Gading] minta Menteri Kanan
Pendidikan menyatakan langkah-langkah yang strategi kerajaan dalam menangkis
mentaliti kelas ketiga di kalangan masyarakat awam di Malaysia terhadap pendidikan
teknikal dan latihan vokasional (TVET).
