DR.15.11.2021 109

Berhormat Menteri Kanan Kerja Raya sebentar tadi, bahawa kenaikan kos ini diambil kira
dalam konteks tertentu.

Kedua, berkaitan dengan sama ada senarai projek telah dimuktamadkan untuk
fasa 3. Secara umumnya, kebanyakan sekolah itu telah dibincangkan bersama dengan
kerajaan negeri. Dalam setiap keputusan untuk memilih sekolah mana yang akan
diberikan keutamaan dahulu dalam konteks projek pembangunan sekolah daif ini,
memang pihak kementerian duduk berbincang dengan kerajaan negeri untuk
mendapatkan gambaran termasuklah melalui pandangan yang diberikan oleh Pejabat
Pendidikan Daerah dan juga Jabatan Pendidikan Negeri. Itu kaedah dan pendekatan
yang digunakan.

Berkaitan dengan kemasukan orang kenamaan termasuk ahli politik ke dalam
sekolah, ini ada jawapan kemudian yang saya akan sentuh kemudian.

Seterusnya, Tuan Yang di-Pertua, bagi menjawab pertanyaan Ahli Yang
Berhormat Kota Belud berhubung pembinaan gantian bangunan daif di sekolah dalam
Parlimen Kota Belud, KPM telah diluluskan projek pembinaan gantian bangunan daif di
SK Melangkap, SK Mengkulat dan SK Pandasan dalam RMKe-12 RP2 tahun 2022.

Berhubung pertanyaan Ahli Yang Berhormat Kota Samarahan dan Libaran
berkaitan status pembinaan dan penggantian sekolah daif, KPM merancang untuk
memohon projek pembangunan gantian bangunan daif di SK Plaman Baki/Menaul, Serian
dan SK Sungai Manila, Sandakan untuk pertimbangan dan kelulusan agensi pusat dalam
RMKe-12 RP3 tahun 2023.

Berhubung status projek pembinaan gantian penuh SMK Muara Tuang,
Samarahan yang dibangkitkan oleh Ahli Yang Berhormat Kota Samarahan, KPM ingin
memaklumkan bahawa projek ini telah diluluskan dalam RMKe-11 RP1 tahun 2016. Skop
projek ini meliputi pembinaan 36 bilik darjah, asrama untuk 400 orang murid dan lain-lain
kemudahan dengan kos berjumlah RM76.80 juta. Projek ini dalam peringkat penyediaan
dokumen tender dan akan ditender pada akhir November 2021.

Berkaitan pertanyaan Ahli Yang Berhormat Batang Lupar, projek gantian penuh
SK Pulau Seduku telah diluluskan dalam RMKe-11 RP1 tahun 2016 dengan kos projek
sebanyak RM20.7 juta. Projek ini dalam fasa pembinaan dan dijangka siap pada
Disember 2022. Di samping itu, projek pembangunan semula SK Tebelu telah diluluskan
dalam RMKe-11 RP4 tahun 2019 dengan kos projek sebanyak RM7 juta. Projek ini dalam
fasa pembinaan dan dijangka siap pada April 2022.

Untuk makluman Ahli Yang Berhormat Kalabakan, KPM telah diluluskan sebanyak
dua projek menaik taraf dan membangun semula bangunan daif di SK Sungai Haji Matahir
dan SK Umas-umas dengan kos berjumlah RM47.94 juta di Parlimen Kalabakan.

Tuan Ma'mun bin Sulaiman [Kalabakan]: Yang Berhormat Menteri...

Datuk Dr. Mohd Radzi bin Md. Jidin: Projek gantian bangunan daif di SK Sungai
Haji Matahir telah siap, manakala projek gantian bangunan daif di Sk Umas-Umas berada
dalam fasa pra bina. Silakan, Yang Berhormat.

Tuan Ma'mun bin Sulaiman [Kalabakan]: Sedikit, Yang Berhormat Menteri.
Yang Berhormat Menteri, saya ingin sentuh fasal SMK Kalabakan. Dalam jawapan Menteri
baru-baru ini, kita disahkan sudah bahawa SMK Kalabakan dikategorikan dalam Skala 6.
Akan tetapi, kalau alasannya masih lagi tanah tidak berstatus hak milik Pesuruhjaya
Tanah Persekutuan, sampai bila pun masalah di Sabah ini tidak akan selesai. Jadi, saya
mintalah Yang Berhormat Menteri tengoklah masalah kami di Sabah ini. Kalau balik-balik
masalah tanah yang tidak diberi oleh Kerajaan Negeri Sabah, masalah kita berlarutan
sampai bila-bila. Terima kasih.

Datuk Dr. Mohd Radzi bin Md. Jidin: Terima kasih Ahli Yang Berhormat
Kalabakan. Sebenarnya saya baru hendak masuk penjelasan untuk SMK Kalabakan yang
dibangkitkan oleh Yang Berhormat Kalabakan berkaitan keperluan membina bangunan
baharu di SMK Kalabakan.
