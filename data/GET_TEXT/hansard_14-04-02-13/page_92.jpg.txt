82 DR.15.11.2021

assistance to Bumiputera for the purpose of supporting Bumiputera participation in the
Malaysian market.”

Inilah fleksibiliti dan kelonggaran yang telah diberikan kepada Malaysia dalam
menjamin keistimewaan dan hak Bumiputera seperti yang terkandung dalam
Perlembagaan Persekutuan. Bagi Perolehan Kerajaan, Perjanjian CPTPP telah
memberikan kelonggaran dan fleksibiliti yang membolehkan kerajaan, antara lain,
memperuntukkan sehingga 30 peratus daripada nilai kontrak perolehan kepada kontraktor
Bumiputera.

Tuan Yang di-Pertua, Perjanjian CPTPP turut menekankan perlindungan dan
penguatkuasaan Hak Harta Intelek yang bertujuan untuk menggalakkan inovasi dan
pemindahan teknologi. Peruntukan yang terkandung dalam Bab Hak Harta Intelek adalah
kondusif untuk kebajikan sosial dan ekonomi negara yang sekali gus memberikan manfaat
seimbang kepada semua pihak iaitu pengeluar dan pengguna. Undang-undang Malaysia
memperuntukkan perlindungan paten selama 20 tahun seperti yang terkandung dalam
Perjanjian Trade-Related Aspects of Intellectual Property Rights (TRIPS) di bawah WTO.
Untuk makluman Dewan yang mulia ini, peruntukan ini kekal di bawah Perjanjian CPTPP.

Justeru, kepentingan negara dari segi Hak Harta Intelek tidak akan terjejas kerana
amalan sedia ada di Malaysia, yang berkaitan dengan tempoh perlindungan paten, masih
boleh diteruskan.

Tuan Yang di-Pertua, Cost-Benefit Analysis (CBA) mengenai manfaat penyertaan
Malaysia dalam CPTPP sedang dilaksanakan dan akan dimuktamadkan pada hujung
tahun ini. CBA ini turut mengambil kira kesan pandemik COVID-19 dan langkah-langkah
pemulihan ekonomi pasca pandemik. Berdasarkan penemuan awal CBA, ratifikasi CPTPP
oleh Malaysia akan membawa pulangan ekonomi dan pelaburan yang signifikan.

Bank Dunia mensasarkan peningkatan KDNK sebanyak 1.0 hingga 1.3 peratus
menjelang tahun 2030 bagi Malaysia, sekiranya Perjanjian CPTPP diratifikasi dengan
segera. Antara sektor yang akan mendapat manfaat menerusi pengurangan atau
penghapusan tarif di bawah Perjanjian CPTPP termasuklah E&E, komponen automatif,
produk makanan di proses, peralatan perubatan serta peralatan optik dan saintifik.

Sebagai contoh, Kanada pada masa ini mengenakan duti import sebanyak 15.5
peratus ke atas medical and surgical gloves dari Malaysia. Kanada juga mengenakan duti
import sehingga 253 peratus ke atas barangan makanan dalam tin. Apabila Malaysia
menguatkuasakan CPTPP, kedua-dua barangan eksport ini, tidak akan dikenakan
sebarang duti import di pasaran Kanada. Penghapusan duti import serta-merta ini bukan
sahaja memberi penjimatan signifikan kepada para pengeksport dari Malaysia tetapi juga
meningkatkan daya saing barangan Malaysia di pasaran Kanada.

Tuan Yang di-Pertua, sejak dilanda pandemik COVID-19, negara berhadapan
dengan situasi ekonomi yang tidak menentu. Dalam hal ini kerajaan komited
melaksanakan langkah-langkah pemulihan ekonomi, antaranya menerusi pendekatan
regionalism, integrasi ekonomi serantau dan perluasan akses pasaran. Ini disambut baik
oleh pihak swasta yang turut terjejas akibat pandemik, dan mereka semakin lantang
menyeru kerajaan agar meratifikasi Perjanjian CPTPP dengan segera.

Seruan ini bukan sahaja datang dari syarikat multinasional tetapi juga PKS dan
usahawan bumiputera yang menyokong ratifikasi CPTPP seperti Persekutuan Pengilang
Malaysia (FMM), Majlis Perniagaan Malaysia dan Australia (MABC), Dewan Perniagaan
Malaysia dan New Zealand (), Dewan Perniagaan Malaysia dan Amerika (AMCHAM) dan
Majlis Penasihat Perniagaan ASEAN (ABAC).

SME Association of Malaysia dan Persatuan Pengimport dan Peniaga Kenderaan
Melayu Malaysia (PEKEMA) telah menggesa kerajaan untuk mempercepatkan proses
ratifikasi CPTPP di mana mereka berpandangan bahawa Perjanjian ini akan dapat
memberi manfaat ekonomi dan pulangan pelaburan yang signifikan kepada negara.
Sebagai kesimpulan, manfaat dan pulangan ekonomi daripada CPTPP adalah signifikan
dan nyata.
