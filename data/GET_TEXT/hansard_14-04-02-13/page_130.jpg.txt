120 DR.15.11.2021

Puan Teo Nie Ching [Kulai]: ... Yang Berhormat Menteri. Sorry. Minta maaf, saya
ada satu soalan lagi tentang Rancangan Makanan Tambahan. Adalah bahawa
peruntukan sebanyak RM299 juta telah disediakan untuk tahun ini, tahun 2021. Akan
tetapi kita tahu bahawa sepanjang tahun ini kebanyakan masa murid-murid menjalankan
PdPR. Jadi saya hendak tanya, peruntukan yang diperuntukkan untuk tahun ini, bakinya
sekarang diguna pakai untuk tujuan apa?

Datuk Dr. Mohd Radzi bin Md. Jidin: Itu sebenarnya paragraf yang saya hendak
baca tadi. Ahli Yang Berhormat Kulai dan Yang Berhormat Hulu Selangor menyentuh
tentang peruntukan bantuan kepada murid untuk tahun 2021. Untuk makluman Ahli Yang
Berhormat, memandangkan tidak semua peruntukan bantuan kepada murid termasuklah
bantuan sukan, bantuan makanan asrama, Rancangan Makanan Tambahan dan bantuan
makanan prasekolah dapat digunakan sepenuhnya berikutan pelaksanaan PdPR, KPM
telah membuat penjajaran dan penyelarasan ke atas baki peruntukan tersebut.

Seterusnya Ahli Yang Berhormat Kuala Krai menyentuh tentang pemilihan murid
ke sekolah berasrama penuh susulan pemansuhan Ujian Pencapaian Sekolah Rendah
(UPSR). Untuk makluman Ahli Yang Berhormat, mulai tahun 2020, permohonan
kemasukan ke SBP bagi sesi tahun 2021 adalah melalui kaedah single entry point iaitu
Pentaksiran Kemasukan Sekolah Khusus (PKSK). Pentaksiran ini dijalankan secara
dalam talian.

PKSK merupakan satu kaedah pentaksiran standard secara berpusat dan
dilaksanakan kepada murid yang memohon kemasukan ke sekolah khusus. Sekolah
khusus merujuk kepada sekolah berasrama penuh (SBP), sekolah menengah teknik, kolej
vokasional, sekolah menengah kebangsaan agama dan Maktab Tentera Diraja.

Pentaksiran ini merangkumi tiga komponen utama iaitu kecerdasan insaniah,
kecerdasan intelek dan artikulasi penulisan. Semua murid warganegara yang berdaftar
dengan sistem Aplikasi Pangkalan Data Murid (APDM) KPM di sekolah kebangsaan,
sekolah jenis kebangsaan dan sekolah agama bantuan kerajaan atau sekolah swasta
adalah layak untuk memohon kemasukan ke SBP bermula tahun 2020 bagi sesi
persekolahan 2021 dan untuk tahun-tahun berikutnya.

Tuan Shaharizukirnain bin Abd Kadir [Setiu]: Yang Berhormat Menteri, Setiu
belum ada jawapan lagi. Ada jawapan tidak untuk Setiu?

Datuk Dr. Mohd Radzi bin Md. Jidin: Yang Berhormat Setiu ada belakang-
belakang sikit lagi, berkaitan dengan infrastruktur dan juga pembinaan sekolah.

Tuan P. Prabakaran [Batu]: Tuan Yang di-Pertua, saya rasa Menteri boleh jawab
jawapan-jawapan daripada Ahli Parlimen yang hadir sekarang. Mana yang tidak hadir,
tidak payah jawablah.

Tuan Shaharizukirnain bin Abd Kadir [Setiu]: Lama menunggu ini.
Tuan Yang di-Pertua: Saya serah kepada...

Datuk Dr. Mohd Radzi bin Md. Jidin: Okey. Saya ada berapa lama? Dua minit
lagi ada. Saya selesaikan yang ini dulu, kemudian saya...

Tuan Yang di-Pertua: Boleh saya sambung sampai 7.45 malam, tidak apa.

Datuk Dr. Mohd Radzi bin Md. Jidin: Okey, sambung sampai 7.45 malam. Saya
selesaikan berkaitan dengan kemasukan tadi. Syarat pemilihan ke sekolah khusus
termasuk SBP adalah melepasi syarat minimum PKSK dan aktif dalam aktiviti
kokurikulum. KPM sedang merangka dasar yang lebih komprehensif dan menyeluruh bagi
memperkukuhkan pendekatan pengambilan murid ke SBP dengan memberikan
keutamaan kepada murid berpotensi dalam kalangan keluarga yang kurang
berkemampuan. Ini adalah selaras dengan usaha KPM untuk menyediakan akses
pendidikan yang berkualiti dan saksama kepada murid B40.

Seterusnya Ahli Yang Berhormat Cameron Highlands, tidak ada? Saya sentuh
sedikit berkaitan dengan murid Orang Asli. Ahli Yang Berhormat Cameron Highlands
membangkitkan tentang cadangan agar KPM bersama-sama dengan Jabatan Kemajuan
