DR.15.11.2021 25

RANG UNDANG-UNDANG

RANG UNDANG-UNDANG PERBEKALAN 2022
Bacaan Kali Yang Kedua
DAN
USUL

ANGGARAN PEMBANGUNAN 2022

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah, “Bahawa Rang Undang-undang Perbekalan 2022 ini
dibacakan kali yang kedua sekarang” dan “Bahawa Usul yang berikut ini dirujuk kepada
Jawatankuasa sebuah-buah Majlis”.

"Bahawa Dewan ini, mengikut subseksyen 4(3) Akta Kumpulan
Wang Pembangunan 1966 /[Akta 406], membuat ketetapan iaitu suatu
jumlah wang sebanyak tidak lebih dari tujuh puluh tujuh bilion dan enam
ratus juta ringgit (RM77,600,000,000) dibelanjakan daripada Kumpulan
Wang Pembangunan bagi tahun 2022, dan bagi tujuan dan butiran
perbelanjaan pembangunan yang dinyatakan di bawah Maksud
Pembangunan atau ("P") dalam senarai Anggaran Perbelanjaan
Persekutuan 2022, yang dibentangkan sebagai Kertas Perintah 32 Tahun
2021, adalah diuntukkan di bawah Maksud-maksud yang berkenaan jumlah-
jumlah yang bersetentangan dengan butiran-butiran itu di ruangan enam
dan tujuh senarai tersebut." [11 November 2021]

Tuan Yang di-Pertua: Ahli-ahli Yang Berhormat, hari ini kita akan mulakan proses
Yang Berhormat Menteri-menteri menjawab. Perbahasan sudah tamat pada minggu
lepas. Kita sebenarnya ada 31 buah kementerian untuk kita buat jawapan dalam masa
empat hari ini.

Hari ini saya telah tetapbkan kementerian-kementerian berikut untuk menjawab.
Pertama, Menteri di Jabatan Perdana Menteri (Tugas-tugas Khas); kedua, Menteri di
Jabatan Perdana Menteri (Hal Ehwal Sabah dan Sarawak); diikuti dengan Menteri di
Jabatan Perdana Menteri (Ekonomi); Menteri di Jabatan Perdana Menteri (Parlimen dan
Undang-undang); Menteri di Jabatan Perdana Menteri (Hal Ehwal Agama); Menteri
Perdagangan Antarabangsa dan Industri; Menteri Pertahanan Malaysia; Menteri Kerja
Raya; dan Menteri Pendidikan Malaysia.

Insya-Allah, saya telah tetapkan masa-masa untuk semua kementerian. Diharap
kita dapat menghabiskan jawapan daripada kementerian-kementerian tersebut pada hari
ini. Insya-Allah. Untuk tidak melengahkan masa, saya menjemput Yang Berhormat
Menteri di Jabatan Perdana Menteri (Tugas-tugas Khas). Masa 30 minit, Yang Berhormat.

11.33 pg.

Menteri di Jabatan Perdana Menteri (Tugas-tugas Khas) [Datuk Dr. Haji Abd.
Latiff bin Ahmad]: Assalamualaikum warahmatullahi wabarakatuh. Salam sejahtera,
salam Keluarga Malaysia. Terima kasih, Tuan Yang di-Pertua. Semasa perbahasan Bajet
2022, seramai 25 Ahli-ahli Yang Berhormat telah sudi berbahas memberi pandangan,
pertanyaan terhadap Jabatan Perdana Menteri khususnya perkara-perkara yang
bersangkut paut dengan portfolio Jabatan Perdana Menteri, kKhususnya menyentuh
tentang NADMA.
