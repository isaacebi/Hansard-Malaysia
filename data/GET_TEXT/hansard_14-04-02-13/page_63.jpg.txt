DR.15.11.2021 53

Apa pun, saya hendak ulang sekali lagi, kita akan pilih bermula awal tahun depan
dua buah kawasan di setiap negeri untuk dibangunkan secara holistik. Kalau sesuai
vendor, maka vendorlah ia. Kalau pertanian, maka pertanianlah ia. Kalau pelancongan,
pelanconganlah ia. Pendekatan bersepadu ini kita harap akan menjadi pemangkin
kepada usaha kita menghapuskan miskin tegar menjelang tahun 2025.

Terima kasih Tuan Yang di-Pertua. Silakan, Yang Berhormat Labuan.
Dato’ Sri Azalina Othman Said [Pengerang]: Yang Berhormat Labuan.

Datuk Rozman bin Isli [Labuan]: Terima kasih Yang Berhormat Menteri. Dalam
ucapan saya, saya ada bertanya dan meminta supaya produk metanol yang dimiliki oleh
PETRONAS Methanol di Labuan untuk tidak mengeksport cuma metanol ke luar negara
tetapi sebahagian besarnya dijual kepada industri hiliran yang sepatutnya PETRONAS
galakan atau pastikan diadakan di Labuan. Sebab inilah satu-satunya industri yang saya
rasakan Labuan mempunyai kekuatan ataupun comparative advantage dibandingkan
dengan kawasan-kawasan industri yang lain.

Jadi, bolehkah kerajaan minta PETRONAS untuk adakan polisi ini supaya
sebahagian daripada produk metanol itu disalurkan ke industri hiliran di Labuan
sepertimana yang diencourage di Pengerang? Terima kasih.

Dato’ Sri Mustapa bin Mohamed: Tuan Yang di-Pertua, terima kasih Yang
Berhormat Labuan. Memang Yang Berhormat Labuan bangkitkan perkara ini dalam
ucapan beliau. Memang adapun dalam jawapan kemudian. Tapi saya jawab
sekaranglah.

Maknanya betul, yang pertama, metanol dikeluarkan dalam kuantiti yang amat
besar di Labuan. Salah satu pengeluaran yang terpenting di Labuan. Ini bergantung
kepada permintaan dan penawaran. PETRONAS sentiasa terbuka tentang perkara ini.
Perkara yang dimaksudkan itu ialah untuk menggunakan metanol sebagai bahan mentah
untuk membangunkan industri hiliran dan ia bergantung sudah pasti dengan industri hiliran
itu apa pelabur— ini sentiasa dalam perhatian.

Akan tetapi, buat masa ini, metanol itu digunakan hampir kesemuanya dieksport
dan tidak ada yang digunakan untuk industri hiliran di Labuan. Jadi, bergantung kepada
promosi melibatkan MIDA, MITI dengan insentif-insentif. PETRONAS juga sentiasa
mencari jalan bagaimana boleh diperkembangkan lagi industri hiliran bukan sahaja di
Labuan tetapi di mana PETRONAS beroperasi seperti di Kemaman, di Miri dan banyak
lagi tempat.

Jadi, dengan izin Tuan Yang di-Pertua, saya teruskan. Telah selesai bab
kemiskinan.

Yang Berhormat Telok Intan ada bangkitkan mengenai projek khas iaitu kalau
dalam butiran ini, P6 ya, muka surat 109 berkaitan dengan projek khas. Saya ingin
menerangkan bahawa butiran ini ialah berkaitan dengan projek-projek yang tidak
termasuk dalam belanjawan yang mustahak. Umpamanya, tahun ini apabila berlaku
banjjir, tidak silap saya orang Johor tahu, hujung tahun lepas banjir teruk di Kota Tinggi,
berhampiran dengan Pengerang, maka banyak kerosakan sungai dan bangunan-
bangunan. Maka RM100 juta telah diperuntukkan daripada peruntukan ini, daripada
peruntukan khas ini.

Satu lagi ialah projek-projek kecil. RM500 juta diberikan kepada ICU untuk
membolehkan projek-projek kecil dilaksanakan di seluruh negara. Itu antara perkara-
perkara yang digunakan untuk butiran ini. Tahun depan, jumlah yang sama disediakan
dan ia akan digunakan bukan sahaja untuk projek kecemasan tetapi saya hendak
maklumkan bahawa tertakluk kepada persetujuan Perdana Menteri, kita akan gunakan
sebahagian besar peruntukan untuk projek-projek kemiskinan.

Saya sebutkan tadi, katakan kita ada 40 buah lokasi seluruh negara untuk kita
melaksanakan pendekatan bersepadu menangani miskin tegar termasuk bandar, luar
bandar, semua kaum. Katakan 40 buah kawasan, kalau kita perlukan RM2 juta setahun
umpamanya, itu sudah hampir RM100 juta.
