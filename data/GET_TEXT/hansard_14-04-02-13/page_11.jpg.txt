DR.15.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 15 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Tuan Lukanisman bin Awang Sauni [Sibuti] minta Menteri Pengajian Tinggi
menyatakan apakah status insentif pembayaran PTPTN anak Sarawak dan setakat ini
berapakah bilangan yang memanfaatkan skim tersebut.

Menteri Pengajian Tinggi [Datuk Seri Dr. Noraini binti Ahmad]: Terima kasih
Tuan Yang di-Pertua. Saya hendak ucapkan juga terima kasih kepada Yang Berhormat
Sibuti yang menanyakan soalan. Tuan Yang di-Pertua, Kementerian Pengajian Tinggi
sentiasa menyambut baik inisiatif yang dilaksanakan oleh mana-mana pihak dan rakan
strategik kementerian, knususnya dalam hal-hal yang berkaitan dengan kebajikan para
pelajar serta graduan institusi pendidikan tinggi di negara ini.

Dalam hubungan ini, kredit harus diberikan kepada Kerajaan Negeri Sarawak
melalui Yayasan Sarawak atas inisiatif memperkenalkan Insentif Bayaran Balik Pinjaman
Perbadanan Tabung Pendidikan Tinggi Nasional (PTPTN) Anak Sarawak kepada
peminjam PTPTN kelahiran Sarawak yang telah menyelesaikan sekurang-kurangnya 30
peratus daripada pinjaman mereka.

Menerusi usaha proaktif Kerajaan Negeri Sarawak ini, peminjam-peminjam anak
negeri diberikan pengurangan sebanyak 30 peratus ke atas pinjaman mereka yang masih
berbaki. Inisiatif ini dilihat banyak membantu meringankan komitmen serta menggalakkan
pembayaran balik pinjaman, khususnya dalam kalangan peminjam kelahiran Sarawak.
Pada tahun 2020, seramai 9,321 orang peminjam mendapat manfaat daripada insentif
yang pertama seumpamanya dan satu-satunya setakat ini di negara kita ini dengan
peruntukan keseluruhan sebanyak RM30 juta.

Suka saya kongsikan juga di sini bahawa usaha ini akan dilaksanakan secara
berterusan, tertakluk jua kepada budi bicara Kerajaan Negeri Sarawak. Seterusnya,
prihatin dengan kebajikan serta keperluan untuk meringankan beban kewangan rakyat,
KPT melalui PTPTN amat menyokong agar inisiatif seumpama ini dijadikan contoh dan
ikutan kepada kerajaan negeri yang lain. la adalah antara ikhtiar untuk membantu
peminjam menyelesaikan baki pinjaman pelajaran mereka ataupun mereka ini kita
referkan kepada peminjam.

Dalam hal ini, PTPTN sentiasa bersedia untuk bekerjasama dengan kerajaan-
kerajaan negeri yang lainnya bagi menjayakan inisiatif ini. Terima kasih Tuan Yang di-
Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Silakan soalan tambahan pertama, Yang Berhormat Sibuti.

Tuan Lukanisman bin Awang Sauni [Sibuti]: Terima kasih Yang Berhormat
Menteri atas jawapan yang telah diberikan dan saya juga berharap agar program ini akan
