8 DR.15.11.2021

Datuk Seri Saifuddin Nasution bin Ismail [Kulim-Bandar Baharu]: Terima
kasih Tuan Yang di-Pertua.

Yang Berhormat Menteri, saya baharu saja merujuk kepada kenyataan sempena
tutup tirai persidangan Glasgow iaitu Glasgow Climate Pact. Antaranya komitmen untuk
negara dunia mengurangkan penggantungan tenaga yang berasaskan fosil.

#1030

Kita tahu IPP di negara kita ini menjana tenaga sama ada melalui arang batu
ataupun gas. Kedua-duanya adalah bersumberkan fosil. Negara kita juga mempunyai
reserve margin elektrik yang besar. Oleh sebab itu, kita telah memasuki Inisiatif Grid
ASEAN yang melibatkan Laos, Thailand, Malaysia, Singapura dan nanti Indonesia. Ini
bersangkutan jawapan Yang Berhormat Menteri tadi, 25 peratus hingga 30 peratus
reserve.

Apabila kita masuk Inisiatif Grid ASEAN, ertinya kita hendak mengurangkan
reserve tenaga, kita hendak stabilkan bekalan dan kita akan saling bergantung
penggunaan tenaga ini, pinjam daripada negara serantau melalui grid. Saya ingin tahu
progress Inisiatif Grid ASEAN setakat hari ini setelah kita ikut serta dalam komitmen ini.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kulim-Bandar Baharu. Sila Yang Berhormat Timbalan Menteri. Satu minit.

Datuk Ali anak Biju: Terima kasih Yang Berhormat. Memang sekarang ini kita
target reserve margin antara 25 peratus hingga 30 peratus. Ini adalah penting untuk
kestabilan bekalan elektrik kita. Berkenaan dengan status kerjasama penghantaran
elektrik ASEAN Grid ini, sekarang ini masih peringkat permulaan. Perbincangan dan juga
apa-apa libat urus masih sedang dijalankan oleh pihak kementerian dan pihak swasta.
Terima kasih.

Timbalan Yang di-Pertua [Dato’ Mohd Rashid Hasnon]: Terima_ kasih.
Pertanyaan Jawab Lisan seterusnya, saya ingin menjemput Yang Berhormat Tenom.

4. Puan Noorita binti Sual [Tenom] minta Menteri Pembangunan Wanita, Keluarga
dan Masyarakat menyatakan komitmen pihak kerajaan di dalam memperkenalkan Akta
Gangguan Seksual dan apakah garis masa akta tersebut akan dibentangkan.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Assalamualaikum warahmatullahi wabarakatuh
dan salam sejahtera. Terima kasih Tuan Yang di-Pertua dan terima kasih Yang Berhormat
Tenom atas soalan yang dikemukakan. Untuk makluman Yang Berhormat, Kementerian
Pembangunan Wanita, Keluarga dan Masyarakat sentiasa berusaha untuk mewujudkan
persekitaran yang selamat dan bebas gangguan seksual untuk seluruh rakyat, khususnya
golongan wanita.

Berkaitan dengan draf Rang Undang-undang Anti-Gangguan Seksual yang telah
digubal secara kolektif melalui suatu pasukan projek khas dengan penyertaan pelbagai
pihak yang terdiri daripada wakil-wakil kementerian dan agensi berkaitan, badan-badan
bukan kerajaan serta ahli-ahli akademik, Kementerian Pembangunan Wanita, Keluarga
dan Masyarakat telah menyasarkan pembentangan rang undang-undang ini bagi bacaan
kali pertama iaitu semasa Mesyuarat Kedua Dewan Rakyat yang sedang bersidang
sekarang ini iaitu insya-Allah sebelum 16 Disember 2021 ini, tertakluk kepada kelulusan
dari Jabatan Peguam Negara dan juga persetujuan daripada Mesyuarat Jemaah Menteri.

Proses semakan rang undang-undang ialah satu proses yang perlu dilakukan
dengan teliti bagi memastikan rang undang-undang ini benar-benar mampu menangani
kelompangan perundangan sedia ada dan isu-isu pelaksanaan yang akan timbul.

Pada masa ini, kes-kes gangguan seksual yang ditangani melalui akta dan
peraturan yang sedia ada iaitu yang pertama Kanun Keseksaan [Akta 574], Akta Kerja
1995 [Akta 265], Akta Komunikasi dan Multimedia 1998 [Akta 588], Akta Kesalahan
