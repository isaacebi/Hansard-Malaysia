118 DR.15.11.2021

Pelaksanaan mata pelajaran ini dapat meningkatkan kemahiran murid tentang
strategi penyelesaian masalah secara kreatif dan inovatif. KPM sentiasa memastikan
pendidikan yang disediakan adalah terkehadapan dan mampu menyediakan lebih ramai
tenaga kerja berkemahiran tinggi dan mampu bersaing di peringkat global.

Ahli Yang Berhormat Kuala Krai menyentuh tentang elaun guru pelatih di Institut
Pendidikan Guru (IPG). Untuk makluman Ahli Yang Berhormat, KPM komited dalam
memastikan kebajikan pelajar IPG sentiasa diberikan perhatian. Pada masa ini, pelajar
program ljazah Sarjana Muda Perguruan di IPG menerima elaun sara hidup sebanyak
RM430 sebulan serta tambang pergi balik maksimum sebanyak RM500 setahun.

Di samping elaun tersebut, KPM juga menanggung sepenuhnya yuran pengajian
Program Persediaan ljazah Sarjana Muda Perguruan dan Program Ijazah Sarjana Muda
Perguruan bagi setiap pelajar. Selain itu, tiada yuran penginapan dikenakan kepada
pelajar IPG yang menetap di asrama kampus sepanjang tempoh pengajian.

Ahli Yang Berhormat Kuala Krai turut menyentuh tentang pemberian insentif alat
bantuan mengajar sebanyak RM100 secara one-off untuk setiap guru dan mencadangkan
kenaikan kepada RM300. Untuk makluman Ahli Yang Berhormat, sebarang kenaikan
elaun adalah tertakluk kepada pertimbangan dan persetujuan agensi pusat serta
kedudukan semasa kewangan kerajaan.

Berhubung pertanyaan Ahli Yang Berhormat Kulai berkaitan peruntukan Biasiswa
Perguruan Persekutuan...

Tuan Abdul Latiff bin Abdul Rahman [Kuala Krai]: Yang Berhormat.
Datuk Dr. Mohd Radzi bin Md. Jidin: Okey, silakan.

Tuan Abdul Latiff bin Abdul Rahman [Kuala Krai]: Terima kasih atas jawapan
yang Yang Berhormat Menteri. Ada satu lagi isu yang saya bangkitkan iaitu berkaitan
dengan penyelesaian ataupun gantian kepada UPSR kerana UPSR telah dihapuskan dan
apakah cadangan kerajaan untuk pemilihan? Apabila kita ada UPSR ini, ia untuk
pemilihan pelajar yang cemerlang masuk ke asrama penuh, MRSM dan sebagainya.
Terima kasih.

Datuk Dr. Mohd Radzi bin Md. Jidin: Jawapan untuk soalan tersebut ada di
muka surat selanjutnya, berkaitan dengan kemasukan ke asrama. Saya akan sentuh
jawapan tersebut kemudian.

Menyentuh tentang pertanyaan Ahli Yang Berhormat Kulai, berkaitan peruntukan
Biasiswa Perguruan Persekutuan bagi tahun 2022, KPM ingin memaklumkan bahawa
peruntukan bagi biasiswa tersebut telah diklasifikasikan semula daripada peruntukan
belanja mengurus kepada belanja pembangunan. Justeru, biasiswa ini akan ditampung
menggunakan peruntukan belanja pembangunan bagi tahun 2022.

Ahli Yang Berhormat Jempol menyentuh tentang kadar elaun bayaran insentif
mengikut lokasi dan tahap kesusahan. Untuk makluman Ahli Yang Berhormat, KPM telah
memperuntukkan bayaran insentif berkenaan pada Pegawai Perkhidmatan Pendidikan
serta anggota kumpulan pelaksana yang berkhidmat di kawasan pedalaman.

Pembayaran insentif ini adalah berdasarkan Pekeliling Perkhidmatan KPM
Bilangan 1 Tahun 2016. Perwakilan kuasa kepada Pengarah JPN _ bagi
mempertimbangkan dan meluluskan elaun khas mengikut lokasi dan tahap kesusahan
bagi Pegawai Perkhidmatan Pendidikan serta anggota kumpulan pelaksana di bawah
KPM yang berkhidmat di sekolah pedalaman.

Bayaran insentif ini adalah pada kadar bulanan sebanyak RM500 kepada yang
bertugas di sekolah kategori pedalaman satu, RM1,000 kepada yang bertugas di sekolah
kategori pedalaman dua dan RM1,500 kepada yang bertugas di sekolah kategori
pedalaman tiga. Penentuan kategori pedalaman adalah berdasarkan kriteria yang telah
ditetapkan seperti:

(i) kemudahan asas;

(ii) pembangunan;
