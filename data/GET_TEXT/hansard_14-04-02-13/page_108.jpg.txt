98 DR.15.11.2021

bagi memberikan jawapan bagi setiap soalan dan cadangan-cadangan Ahli Yang
Berhormat tersebut.

Sebelum saya pergi jauh, ingin saya memaklumkan bahawa Kementerian Kerja
Raya di bawah belanja mengurus B27 akan menerima peruntukan sebanyak RM823.5 juta
untuk tahun 2022, iaitu penurunan sebanyak 34.7 peratus berbanding 1.26 bilion yang
telah diterima untuk tahun 2021.

01800

Ini disebabkan oleh pengelasan semula beberapa peruntukan penyelenggaraan
di bawah program khusus kepada peruntukan belanja pembangunan.

Peruntukan belanja pembangunan P.27 pula bagi tahun 2022 adalah sebanyak
RM6.483 bilion. Pertambahan sebanyak RM395 juta daripada jumlah RM6.088 bilion yang
telah diterima pada tahun 2021.

Berdasarkan angka-angka ini, KKR berharap segala yang dirancang dan telah
digariskan untuk tahun 2022 dapat dilaksanakan dengan sebaik mungkin dan mengikut
jadual yang telah ditetapkan.

Tuan Yang di-Pertua, saya ingin mengambil peluang ini bagi menjelaskan tentang
proses permohonan projek baharu, terutamanya jalan persekutuan. Untuk makluman
semua Ahli Yang Berhormat, bidang kuasa Kementerian Kerja Raya adalah berkaitan
dengan jalan persekutuan sahaja. Prosedur bagi permohonan projek membina jalan
baharu atau menaik taraf jalan persekutuan sedia ada adalah melalui kerajaan negeri.
Berdasarkan senarai keutamaan negeri yang dikemukakan kepada kementerian ini
melalui penyelarasan antara bahagian ataupun Unit Perancang Ekonomi Negeri dan
Jabatan Kerja Raya.

Senarai cadangan projek ini akan melalui proses tapisan di kementerian, di mana
ia dinilai dan diteliti berdasarkan kriteria penilaian, terutamanya perancangan dalaman
kementerian seperti digariskan dalam Pelan Pembangunan Rangkaian Jalan Raya
ataupun Highway Network Development Plan dengan izin, HNDP singkatannya.

Bagi cadangan projek yang tiada dalam HNDP, masih boleh dimohon untuk
diangkat bagi pertimbangan agensi pusat sekiranya projek berkenaan menjadi keutamaan
kerajaan negeri dan disertakan dengan justifikasi permohonan projek yang kukuh. Ini
selaras dengan apa yang telah diterangkan oleh Menteri Ekonomi tengah hari tadi.

Sehubungan dengan itu, saya menyeru semua Ahli Yang Berhormat supaya
membawa cadangan projek yang ingin dimohon kepada pihak kerajaan negeri terlebih
dahulu, supaya projek berkenaan dapat dipertimbangkan dalam senarai keutamaan
negeri yang dikemukakan kepada kementerian ini. Sepertimana yang disebutkan sebelum
ini, bidang kuasa kementerian adalah berkaitan jalan persekutuan sahaja.

Oleh demikian, permohonan untuk menaik taraf jalan yang bukan jalan
persekutuan seperti jalan negeri, jalan majlis atau jalan kampung adalah di bawah pihak
berkuasa yang berkenaan. Kementerian ini akan hanya mempertimbangkan cadangan
menaik taraf jalan tersebut sekiranya diwartakan ke jalan persekutuan terlebih dahulu.

Petunjuk asas bagi mengenal pasti status jalan adalah merujuk kepada nama
jalan tersebut. Contohnya, FT untuk jalan persekutuan seperti FT01, abjad seperti A, B
dan C mengikut jalan negeri sebagai contoh ‘A’ untuk Perak, ‘B’ untuk Selangor dan ‘C’
untuk Pahang dan mudahnya kalau kita ikut nombor plat kereta, plat kereta itu merujuk
juga kepada jalan. Nama khusus merujuk kepada jalan perbandaran seperti di bawah
kuasa PBT seperti Jalan Tunku Abdul Rahman KL di bawah bidang kuasa DBKL.

Isu yang melibatkan Jalan negeri sebagaimana yang dibangkitkan oleh Ahli-ahli
Yang Berhormat berikut iaitu Yang Berhormat Lanang, melibatkan Jalan Bukit Asik, Jalan
Hua Kiew, Jalan Tiong Hua, Jalan Merlin, Sentosa, Jalan Naman, Jalan Sengan, Jalan
Salim, Jalan Balalang, Jalan Sungai Assan, Jalan Latap dan Jalan Menyan adalah jalan
raya negeri di bawah seliaan pihak berkuasa tempatan.
