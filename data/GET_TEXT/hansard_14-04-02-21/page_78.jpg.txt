68 DR.29.11.2021

beliau, “Pemberian bantuan bagi kos operasi zoo, usaha meningkatkan pembiakan
Harimau Malaya dan pelaksanaan Program Frozen Zoo untuk memelihara kelangsungan
spesies terancam”. Saya mohon penjelasan lanjut tentang apakah yang dimaksudkan
dengan Frozen Zoo tersebut?

Untuk Butiran yang sama, saya juga ingin menanyakan adakah terdapat
peruntukan untuk zoo di Kuala Krai yang akan diberikan oleh pihak kementerian pada
tahun 2022? Zoo yang berkonsepkan taman hutan bandar ini akan memberi peluang
kepada pengunjung untuk bermain-main dan berinteraksi dengan haiwan yang terdapat
di situ. Saya pasti ia bakal menjadi tarikan utama kerana ia adalah satu-satunya zoo di
Kelantan.

Saya ingin mencadangkan kepada pihak kementerian agar membantu
menambahkan jenis binatang-binatang di zoo ini bagi menarik lebih ramai pengunjung.
Boleh pihak kementerian mengadakan perbincangan dengan pihak PBT ataupun Pejabat
Tanah dan Jajahan Kuala Krai untuk tujuan ini. Semestinya zoo yang bakal dibuka pada
Jun 2022 nanti akan menjadi tumpuan kepada seluruh rakyat Kelantan serta dari luar
Kelantan.

Tuan Pengerusi, saya juga ingin menyentuh maksud B.23 Butiran 040200 —
Tenaga Lestari. Saya ingin mengucapkan tahniah kepada KeTSa atas pelancaran Tarif
Elektrik Hijau atau Green Electricity Tariff (GET) sebagai satu inisiatif strategi kerajaan
dalam menawarkan bekalan elektrik kepada pengguna yang berhasrat mengurangkan
jejak karbon pada 23 November 2021 yang lalu.

Bekalan elektrik daripada sumber tenaga boleh baharu (TBB) bercirikan hijau dan
mesra alam. Ini merupakan satu insentif dan lonjakan baru bagi negara untuk
mengurangkan penggunaan karbon. Saya ingin menanyakan, apakah perancangan
KeTSa untuk pengaliran tenaga elektrik daripada sumber arang batu kepada tenaga boleh
baharu (TBB) yang lebih hijau atau mesra alam sekitar ini akan diperluaskan dan
diwajibkan kepada setiap pengguna satu hari nanti? Dalam masa yang sama, adakah
tenaga baharu ini akan menjadi lebih murah dan efektif kepada pengguna dan syarikat
yang melanggannya selain daripada pengurangan karbon? Adakah tenaga baharu ini
diguna pakai di negara-negara lain dan adakah ia memberi kesan yang baik? Saya
difahamkan untuk permulaan, caj sebanyak 37 sen bagi setiap kilowatt. Adakah caj ini
akan meningkat atau menurun pada masa hadapan? Program GET ini ialah program yang
menggantikan Program myGreen+. Adakah myGreen+ telah mencapai tujuannya?
Apakah perbezaan antara kedua-dua program ini?

Isu yang terakhir Tuan Pengerusi ialah Butiran 050400 — Subsidi Bil Elektrik. Saya
ingin mengucapkan terima kasih kepada pihak kerajaan kerana masih mengekalkan
subsidi elektrik kepada rakyat sekalipun terdapat sedikit pengurangan daripada RM80 juta
kepada RM78 juta. Namun, ia masih dikekalkan. Ini menunjukkan Kerajaan Keluarga
Malaysia sentiasa prihatin kepada rakyat. Saya ingin tanyakan, apakah pengurangan ini
akan menyebabkan beban kepada pengguna ataupun kesan kepada para pengguna?

Maaf Tuan Pengerusi, Butiran terakhir ialah Butiran 050800 — National Tiger
Conservation Centre (NTCC). Umum mengetahui kewujudan Harimau Malaya semakin
berkurang. Menurut dapatan survey Harimau Kebangsaan pertama yang dilaksanakan
mulai 2016 hingga 2020, anggaran populasi Harimau Malaya terkini adalah kurang
daripada 200 ekor. Spesies Harimau Malaya atau Harimau Belang dijangka pupus dalam
tempoh lima hingga 10 tahun jika tindakan drastik tidak diambil dengan segera bagi
mengatasi kepupusan haiwan-haiwan ini. Justeru, saya ingin menanyakan_ pihak
kementerian. Dalam Belanjawan 2022, kenapa tiada peruntukan untuk NTCC ini
sedangkan sebanyak RM1.7 juta diperuntukkan dalam Belanjawan 2021? Mengapa
perkara ini berlaku? Adakah jumlah Harimau Malaya ini sudah semakin bertambah
menyebabkan tiada peruntukan untuk tahun hadapan?

Akhirnya, saya ingin bertanya, apakah langkah dan perancangan pihak
kementerian untuk meningkat jumlah Harimau Malaya sedangkan tiada peruntukan yang
telah diberikan? Terima kasih Tuan Pengerusi. Wassalamualaikum warahmatullahi
wabarakatuh.
