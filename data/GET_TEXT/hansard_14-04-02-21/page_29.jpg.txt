DR.29.11.2021 19

tahun beliau berlatih. Jadi, adakah isunya ialah latihan ataupun isu-isu lain yang
sebenarnya isu insentif dan sebagainya? Ini kerana ada orang berlatih di tempat yang
tidak sepatutnya di negara kita, boleh menang pingat emas Olimpik angkat berat mewakili
Filipina. Terima kasih.

Tuan Yang di-Pertua: Terima kasih. Yang Berhormat Timbalan Menteri.

Dato’ Sri Ti Lian Ker: Dalam kes Atlet Filipina ini, sememangnya beliau adapun
mempunyai akses kepada kemudahan-kemudahan kementerian. Namun begitu, dalam
pada itu pada masa-masa COVID-19, atlet— kerana jurulatih berkenaan amatlah komited,
telah juga menyediakan kemudahan-kemudahan di kawasan perumahan ataupun di
rumah dan tapak rumah beliau. Ini menunjukkan komitmen yang amatlah penting.
Komitmen jurulatih dan komitmen atlet untuk mencapai kecemerlangan. Sekian, terima
kasih.

10. Puan June Leow Hsiad Hui [Hulu Selangor] minta Menteri Sumber Manusia
menyatakan apakah usaha kementerian untuk menggalakkan waktu bekerja fleksibel bagi
golongan wanita di sektor awam dan swasta sebagaimana amalan di negara-negara maju
yang lain.

Timbalan Menteri Sumber Manusia [Datuk Haji Awang bin Hashim]:
Assalamualaikum warahmatullahi wabarakatuh Tuan Yang di-Pertua. Terima kasih Yang
Berhormat Hulu Selangor. Berkenaan dengan soalan yang dibangkitkan, kerajaan mula
menggalakkan amalan pengaturan kerja yang fleksibel di sektor awam mahupun sektor
swasta, khususnya semenjak berlakunya penularan pandemik COVID-19 pada tahun
2020.

Galakan ini turut merangkumi golongan pekerja wanita. Pengaturan kerja fleksibel
ini membolehkan pekerja melaksanakan tugasnya mengikut waktu, hari atau tempat
pekerjaan yang sesuai, tertakluk kepada persetujuan majikan. Buat masa ini, tiada dasar
dan perundangan buruh yang spesifik untuk menetapkan waktu bekerja fleksibel bagi
golongan wanita. Walau bagaimanapun, kerajaan amat prihatin terhadap keperluan
golongan wanita dalam pengaturan waktu bekerja fleksibel yang dilihat dapat
meningkatkan keharmonian dan kesejahteraan dalam pekerjaan.

Dalam hal ini, Kementerian Sumber Manusia telah memasukkan peruntukan
baharu berhubung waktu kerja fleksibel serta cadangan pengurangan waktu kerja
mingguan dalam pindaan Akta Kerja 1955 [Akta 265] yang akan dibaca buat kali kedua di
Parlimen ini pada penghujung sesi ini. Sekian, terima kasih.

Tuan Yang di-Pertua: Terima kasih, soalan tambahan pertama.

Puan June Leow Hsiad Hui [Hulu Selangor]: Terima kasih Tuan Yang di-
Pertua. Terima kasih atas usaha kerajaan untuk hendak buat pindaan baharu. Kita sedia
maklum, wanita memainkan peranan yang sangat penting dalam arus pembangunan
negara. Juga kita faham kekangan golongan wanita, terutamanya yang telah berkeluarga
disebabkan tanggungjawab.

Jadi, soalan saya apakah sebab utama kekurangan penyertaan golongan wanita
dalam pasaran buruh negara? Apakah usaha kerajaan untuk menarik minat golongan luar
tenaga buruh, khususnya wanita untuk memasuki pasaran buruh negara? Soalan satu
lagi adalah adakah kerajaan berhasrat untuk mewajibkan setiap syarikat membuka child
care, dengan izin, sendiri sebagai usaha berterusan untuk menarik minat golongan wanita
kekal bekerja? Oleh sebab dengan secara tidak langsung, akan menyumbang kepada
penambahan ekonomi negara. Sekian, terima kasih Tuan Yang di-Pertua.

Tuan Yang di-Pertua: Terima kasih. Silakan yang Berhormat Timbalan Menteri.

Datuk Haji Awang bin Hashim: Terima kasih Tuan Yang di-Pertua. Berkenaan
dengan soalan yang dibangkitkan, tentang pasaran buruh wanita. Memang sekarang ini
secara peratusannya kerajaan telah membuka satu pasaran yang sangat terbuka kepada
wanita, terutamanya dalam bidang manufacturing dalam negara ini di semua peringkat
industri yang ada dalam sektor industri, kecuali sektor-sektor seperti sektor construction
yang melibatkan heavy industry ini. Jadi, kita buka kepada sektor yang lebih competent
