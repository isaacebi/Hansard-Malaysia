DR.29.11.2021 35

Namun, sehingga hari ini, masih belum ada apa-apa akta yang boleh melindungi
mereka khususnya para belia yang berkecimpung dalam bidang ini, menyebabkan masa
depan serta kebajikan mereka diabaikan. Oleh itu, adakah pihak kementerian telah
mengadakan kajian untuk mewujudkan apa-apa akta mahupun garis panduan yang boleh
menjaga kebajikan para belia yang menyertai ekonomi gig ini?

Perkara seterusnya pada butiran yang sama berkaitan masalah mental belia.
Umum mengetahui kes kesihatan mental dalam kalangan belia amat kritikal, lebih-lebih
lagi pasca pandemik COVID-19. Kajian menunjukkan kemurungan dan keresahan yang
berlaku dalam kelompok ini disebabkan mereka suka membandingkan diri dengan orang
lain terutama di media sosial.

Malah sesetengah kes membawa pada bunuh diri dan lain-lain lagi. Oleh itu,
apakah langkah kerajaan bagi mengatasi masalah mental dalam kalangan belia ini?
Adakah wujud insentif serta peruntukan khusus bagi menangani masalah ini secara
holistik?

Dalam butiran ini juga, saya ingin menyentuh berkaitan dengan, adakah kerajaan
menyediakan geran tahunan kepada semua pertubuhan belia? Kalau ada, berapakah
jumlah yang disalurkan kepada setiap pertubuhan dan apakah kriteria yang membolehkan
mereka mendapat geran tersebut?

Saya dapati banyak prasarana sukan yang lambat dibaikpulih, menyebabkan
kerosakan bertambah teruk dan akhirnya terpaksa dilupuskan. Saya mencadangkan agar
kerajaan dapat membuat pemantauan sepanjang masa terhadap semua kemudahan
sukan yang telah dibina dan segera melakukan pembaikan apabila berlaku kerosakan
kecil.

Saya juga ingin bertanya, apakah status terkini gelanggang futsal terbuka yang
dibina di bawah Kementerian Belia dan Sukan? Adakah ia akan dibaikpulih ataupun akan
dilupuskan?

Butiran 020300 iaitu Majlis Sukan Negara (MSN). Saya mendapat maklumat, ada
program berkaitan dengan kesedaran agama dalam kalangan atlet beragama Islam di
Majlis Sukan Negara. Persoalan saya, apakah program agama yang telah dilaksanakan
dan sejauh manakah program ini dapat membentuk atlet yang mempunyai keperibadian
dan kesedaran agama yang tinggi?

Tuan Pengerusi, perkara seterusnya ialah pada Butiran 020500 iaitu Institut
Pembangunan dan Kecemerlangan Kepimpinan (i-LEAD). Berdasarkan tiga aspirasi
Keluarga Malaysia sempena 100 hari Kementerian Belia dan Sukan adalah untuk
pembangunan belia serta pemerkasaan semula sektor sukan. Salah satunya melalui
Model Baharu Pembangunan Belia (MBPB) yang bertujuan untuk melahirkan belia yang
bertanggungjawab kepada pembentukan negara. Oleh itu, saya mohon penjelasan lanjut
mengenai Model Baharu Pembangunan Belia ini.

Selain itu, penglibatan belia dalam bidang politik masih lagi berada pada tahap
yang tidak memuaskan. Berdasarkan skor yang dikeluarkan oleh Institut Penyelidikan
Pembangunan Belia Malaysia 2020, hanya 27.75 peratus sahaja belia yang menyertai
bidang politik.

Oleh itu, program kesedaran tentang undi 18 tahun amat wajar sebagai salah satu
cara untuk memberi kesedaran kepada anak muda tentang kepentingan politik. Namun
begitu, adakah program ini khusus diadakan untuk memberi input tentang persediaan
mengundi kepada mereka yang berumur 18 tahun? Jika ya, apakah program lain yang
telah disediakan bagi meningkat cakna para belia khususnya dalam aspek politik?

Tuan Pengerusi, perkara seterusnya Butiran 020400 iaitu Institut Sukan Negara
(ISN).

01220

Tuan Pengerusi [Dato’ Mohd Rashid Hasnon]: Masa sudah tamat, cepat sikit
ya, Yang Berhormat.
