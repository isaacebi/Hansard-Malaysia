28 DR.29.11.2021

untuk tujuan emolumen. Ada tiga perkara di sini. Pertama ialah saya nampak ada
pengurangan jawatan hampir 100 jawatan di dalam Jabatan Belia dan Sukan Negara.

Kedua, pengurangan perbelanjaan. Kita nampak contohnya pada tahun 2020,
peruntukan untuk emolumen adalah lebih kurang RM71.5 juta. Manakala pada tahun 2022
ini, dalam Belanjawan 2022, peruntukan untuk emolumen hanya RM67.7 juta. Soalan
saya ialah adakah ini bermaksud bilangan pekerja perkhidmatan tetap akan ataupun
sudah dikurangkan di Jabatan Belia dan Sukan Negara secara khususnya dan secara
amnya di Kementerian Belia dan Sukan. Ini kerana kalau kita rujuk kepada Kod Objek Am
10000 untuk keseluruhan kementerian, kita juga mendapati ada penurunan dalam
peruntukan daripada segi emolumen.

Ketiga, saya nampak ada pertambahan pula untuk Kod 20000. Kalau dirujuk kod
ini, merujuk kepada Perkhidmatan dan Bekalan iaitu antara lain, bayaran kepada pekerja
kontrak, sambilan, separuh masa dan sebagainya ada peningkatan. Daripada segi
emolumen pekerja tetap, ada pengurangan. Manakala untuk peruntukan perkhidmatan
dan bekalan ada peningkatan. Jadi, saya hendak tanya adakah ini bermaksud pekerja
tetap dikurangkan dan pekerja kontrak ditambah?

Keduanya ialah Butiran 020300 — Majlis Sukan Negara. Pada tahun 2020, KBS
telah memperuntukkan RM10 juta buat kali pertamanya di bawah pimpinan Kerajaan
Pakatan Harapan untuk pembangunan sukan dan sukan wanita. Ini first time ada
peruntukan khusus untuk sukan wanita. Saya hendak tanya, di bawah Belanjawan 2022
ini, berapakah peruntukan khusus kepada pembangunan sukan untuk wanita diberikan?

Kemudian, di bawah P.45 Pembangunan. Butiran 01800 — Penyediaan Sukan
Antarabangsa sebanyak RM17.5 juta. Saya hendak bagi background ini. Untuk tahun
hadapan 2022, kita akan menghadapi tiga acara sukan antarabangsa. Contohnya, Hanoi
SEA Games 2021 yang ditunda ke 2022, Hangzhou Asian Games 2022 dan Birmingham
Commonwealth Games 2022.

Dengan peruntukan RM17.5 juta ini, adakah ia mencukupi sedangkan kalau kita
bandingkan dengan peruntukkan belanjawan 2018 yang memperuntukkan RM71.5 juta
bagi berdepan dengan Commonwealth Games di Gold Coast 2018 dan Asian Games di
Jakarta 2018. Kita nampak perbezaannya amat besar. Adakah ini menunjukkan bahawa
KBS Majlis Sukan Negara sudah tidak berminat untuk mengejar pingat dan kemenangan
di sukan-sukan antarabangsa ini.

Kedua, saya juga difahamkan di bawah peruntukan yang sama. Atlet Paralimpik
Tokyo 2020 yang baru diadakan lebih kurang 3 atau 4 bulan yang lepas masih lagi belum
menerima Skim Hadiah Kemenangan Sukan (SHAKAM) yang mereka layak terutamanya
untuk pemegang pingat emas iaitu sebanyak RM1 juta seorang. Sudah hampir tiga bulan
lepas acara penutup untuk Tokyo 2020 Paralimpik. Mereka masih lagi belum dapat insentif
yang sepatutnya layak diterima mereka.

Saya hendak tanya, bilakah insentif ini boleh diberikan dan saya juga hendak
mengulangi gesaan saya supaya kerajaan mengurniakan pingat kebesaran Dato’ kepada
pemenang pingat emas Paralimpik Tokyo 2020 iaitu saudara Cheah Liek Hou, saudara
Abdul Latif Romly dan saudara Bonnie Bunyau Gustin. Mereka wajar diiktiraf sebagai atlet
yang telah menunjukkan prestasi yang begitu cemerlang dalam acara sukan terunggul di
dunia.

Mungkin juga tentang Butiran — 020300 Majlis Sukan Negara (MSN). Saya hendak
tanya status jawatankuasa mencegah gangguan dan penderaan yang dahulunya pada
ketika pentadbiran Pakatan Harapan diketuai oleh Datuk Law Beng Choo iaitu bekas
Setiausaha Agung Majlis Olimpik Malaysia dan dianggotai oleh tokoh-tokoh sukan wanita
seperti Datuk Marina Chin, Datuk Zaiton Othman dan sebagainya.

Saya hendak tanya, apa statusnya terutamanya dengan pendedahan oleh atlet-
atlet wanita kita tentang kes-kes gangguan seksual yang berlaku ke atas mereka. Hendak
tanya tentang status perkara ini. Terima kasih, Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Bukit Mertajam. Seterusnya, saya jemput Yang Berhormat Jerai.
