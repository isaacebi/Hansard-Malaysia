32 DR.29.11.2021

01200

Adakah pengurangan peruntukan ini akan menjejaskan usaha pembangunan
kemahiran belia dalam negara dan pemerkasaan terhadap Pendidikan dan Latihan
Teknikal dan Vokasional (TVET) dilihat sebagai persiapan negara-negara menuju
Revolusi Perindustrian 4.0. Bagaimana kementerian akan memastikan pembangunan
kurikulum TVET di Institusi Latihan Kemahiran Belia dan Sukan sentiasa mengikuti
perkembangan teknologi semasa bagi memastikan pelajar TVET tidak tercicir daripada
teknologi semasa? Menerusi peruntukan sedia ada ini, sejauh mana kementerian akan
menaik taraf peralatan latihan sedia ada dengan tambahan teknologi 4.0 yang terkini?

Saya akan menyentuh Butiran 020300 — Majlis Sukan Negara (MSN). Kita semua
sedia maklum bahawa negara kita telah banyak kali menyertai siri Sukan Olimpik dan kita
juga sedia maklum negara kita juga mempunyai atlet bertaraf dunia. Sungguhpun begitu,
sehingga kini Malaysia masih belum pernah memperoleh pingat emas Olimpik. Jadi, saya
melihat peruntukan untuk Majlis Sukan Negara ini telah mengalami peningkatan
peruntukan dari RM14 juta pada tahun 2021 kepada RM18.36 juta pada tahun 2022. Saya
menyambut baik terhadap peningkatan peruntukan ini.

Justeru itu, menerusi peruntukan bajet tahun 2022 ini saya ingin mengetahui
sejauh manakah usaha pembangunan atlet yang akan dilaksanakan oleh kementerian
bagi memastikan pingat emas pertama sukan mampu dicapai pada temasya Olimpik pada
masa akan datang. Sejauh manakah usaha yang telah dilaksanakan oleh kementerian
dalam memastikan negara kita senantiasa mempunyai atlet pelapis terutamanya dalam
sukan yang mempunyai prospek untuk memperoleh pingat emas Olimpik?

Jadi, seterusnya Butiran 030500 — Penyelengaraan Peralatan Latihan dan
Bangunan IKBN. Menerusi peruntukan pada butiran ini, saya melihat penyelenggaraan
peralatan latihan dan pembangunan IKBN telah menerima peruntukan daripada RM6 juta
tahun 2021 kepada RM8 juta tahun 2022. Saya ingin bertanya kepada pihak kementerian.
adakah peruntukan yang sedia ini mencukupi untuk menaik taraf serta menyelenggarakan
IKBN yang berada di seluruh negara termasuklah IKBN di Seri Iskandar. Berapakah
jumlah peruntukan yang disediakan dan adakah terdapat sebarang pertambahan
peralatan baharu untuk IKBN khususnya di Seri Iskandar?

Terakhir, Butiran 02400 — Gelanggang Sukan. Melalui butiran sukan ini, saya
melihat kerajaan telah memperuntukkan sebanyak RM93.59 juta. Saya ingin bertanya
kepada pihak kementerian melalui peruntukan yang sedia ada ini, berapakah jumlah yang
akan disediakan kepada Parlimen Parit bagi menyelenggarakan gelanggang-gelanggang
sukan seperti gelanggang takraw, badminton, futsal dan lain-lain termasuklah juga di
dalam negara kita. Harapan saya mudah-mudahan bentuk-bentuk penyelenggaraan
gelanggang-gelanggang ini dapat dimanfaatkan melalui baik pulih dan sebagainya. Jadi,
terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Parit. Sekarang saya jemput Yang Berhormat Lumut.

12.03 tgh.

Datuk Wira Dr. Mohd. Hatta bin Md. Ramli [Lumut]: Terima kasih Tuan
Pengerusi. Saya juga ingin menyentuh mengenai Kementerian Belia dan Sukan. Sebelum
saya masuk kepada butiran-butiran, saya melihat bahawa dalam mukadimah kementerian
ini bagi belia progresif, sasaran yang ditetapkan, peratusan kebolehpasaran belia yang
mengikuti latihan kemahiran diturunkan daripada 93.25 peratus kepada 90 peratus.

Ini satu gambaran yang saya rasa harus merisaukan kita kerana dalam suasana
hari ini kita mengharapkan latihan teknikal contohnya di IKBN untuk belia-belia ini,
memberikan satu peluang terbuka kepada anak-anak kita untuk masuk ke dalam pasaran.
Jadi, penurunan sasaran ini merisaukan saya. Minta kementerian ambil perhatian.

Dalam Maksud B.45 Butiran 031000 — Malaysia Future Leaders School (MFLS)
yang diperuntukkan RM5.9 juta, Tuan Pengerusi. Saya ingin tahu kriteria yang ditetapkan
untuk kita memilih calon-calon bagi mengikuti latihan-latihan di leadership school ini.
