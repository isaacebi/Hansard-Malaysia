30 DR.29.11.2021

Terakhir, perkara B.45, Butiran 020200 — Pembangunan Kemahiran Belia.
Peruntukan bagi butiran ini diturunkan sebanyak RM2 juta. Peruntukan pada tahun 2021
adalah sebanyak RM189,175,400. Namun, pada tahun 2022, peruntukannya hanya
sebanyak RM 164,733,800.

Program Pembangunan Kemahiran Belia ini sangat penting terutamanya kepada
pelajar yang tercicir. Inisiatif KBS mendaya upaya pergerakan belia; KBS ada
menyalurkan dana sebanyak RM7 juta sebagai bantuan pentadbiran. Dana tahunan
berkenaan diperuntukkan oleh kerajaan melalui KBS kepada Majlis Belia dan Sukan.

Pada kesempatan ini, saya selaku Ahli Parlimen Jerai ingin mengucapkan syabas
dan tahniah atas penerimaan Anugerah Penarafan Lima Bintang kepada Majlis Belia
Daerah Yan dan Persatuan Kelab Belia Malaysia (MAYC) Daerah Yan.

Sekian sahaja, Tuan Pengerusi. Terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Jerai. Sekarang saya jemput Yang Berhormat Johor Bahru.

11.52 pg.

Tuan Haji Akmal Nasrullah bin Mohd Nasir [Johor Bahru]: Terima kasih
kepada Tuan Pengerusi. Assalamualaikum. Saya terus kepada maksud pembangunan
P.45, Butiran 00906 — Program Pembangunan Ahli Sukan — Skim Kumpulan Ahli Sukan.

Pada belanjawan yang lepas, untuk makluman Yang Berhormat Menteri, saya
telah bangkitkan kepada Yang Berhormat Menteri sebelum ini iaitu Yang Berhormat
Kepala Batas mengenai keperluan memberikan perlindungan dan juga peluang kerjaya
kepada atlet kita dan juga bekas-bekas atlet. Saya sebut ketika itu secara khusus
mengenai kisah saudara Karamjit Singh yang terpaksa menjual kereta dan juga memandu
e-hailing bagi kelangsungan kehidupan beliau.

Alhamdulillah, selepas kes itu didedahkan, kehidupan beliau bertambah baik.
Cuma, pada masa yang sama Yang Berhormat Menteri, saya rasa masih belum nampak
sinar kepada para atlet yang lain. Ada ura-ura sebelum ini cakap soal perlindungan skim
KWSP ataupun SOCSO PERKESO namun perkara itu tidak tahu statusnya di mana. Jadi,
kalau pihak Yang Berhormat Menteri boleh terangkan, terutamanya sukan itu bukan hanya
mereka yang Sukan Olimpik. Ada juga kejohanan-kejohanan yang lain mengangkat nama
negara.

Jadi, mereka sebenarnya wajar dipertimbangkan. Saya juga ada bercakap
dengan bekas atlet yang mana selepas kerjaya mereka itu untuk diserap masuk— Itu
sebenarnya sangat sukar. Walaupun mungkin ada jaminan pada peringkat Menteri, tetapi
program penyerapan itu tidak berlaku. Jadi, ada tenaga kita yang terpaksa berhijrah dan
menyumbang bakti di negara lain mungkin sebagai jurulatih.

Akan tetapi, perkara ini sebenarnya dapat ditambah baik kerana mereka ini
menjadi atlet sejak umur belasan tahun. Latihan itu dari awal. Jadi, berbanding dengan
kerjaya yang lain yang mana kita masuk universiti dan sebagainya, alasan yang akan
diguna pakai adalah mereka ini tidak ada sijil yang layak untuk perjawatan tertentu
sedangkan mereka itu berkorban dari awal.

Kedua, kepada Yang Berhormat Menteri, Butiran 02400 — Gelanggang Sukan.
Sementara kita tahu ada peruntukan untuk majlis, program dan sebagainya tetapi
hakikatnya kegunaan kemudahan di bawah terutamanya di taman-taman dan juga
komuniti masyarakat setempat itu tidak berlaku dengan sempurna.

Isu utama adalah soal penyelenggaran. Kedua adalah soal kepenggunaan; siapa
yang layak pakai dan sebagainya. Pemahaman saya bukan semua kemudahan sukan
dalam negara ini terletak di bawah KBS. Malah, lebih banyak pada peringkat yang lain
seperti agensi yang lain, Pejabat Daerah, PBT dan sebagainya. Akan tetapi, daripada segi
untuk pelaksanaan itu, saya rasa perlu ada garis panduan kepada ataupun daripada KBS
supaya infrastruktur itu dijaga dengan sempurna dan rapi.
