64 DR.29.11.2021

Saya ada tiga perkara sahaja yang hendak sebutkan untuk Kementerian Tenaga
dan Sumber Asli. Pertama, berkenaan dengan hidupan liar, kedua berkenaan dengan
JKPTG dan ketiga berkenaan dengan TNB.

Saya mulakan dengan perkara pertama iaitu di bawah Butiran 050300 — Program
Konservasi Antarabangsa Giant Panda. Saya nampak hampir setiap tahun lebih kurang
RM4.5 juta diperuntukkan. Ya, betul kita ada perjanjian antarabangsa dengan negara
China berkenaan dengan panda yang ditempatkan di zoo negara. Saya sendiri
menyambut baik sebab ia merupakan satu tarikan pelancongan. Saya sendiri pernah pergi
dua kali ke zoo negara. la boleh membantu negara menjana keuntungan.

Cuma, saya rasa sedih sebab kalau butiran ini kita bandingkan dengan Butiran
050800 — National Tiger Conservation Centre (NTCC). Tahun lepas RM1.7 juta, tahun
sebelum itu RM1 juta, tahun ini RMO. Saya hendak tanya kenapa? Saya setuju kita
lindungi panda tetapi jangan harimau ini, made in Malaysia ini kita pinggirkan, langsung
tidak ada peruntukan.

Jadi, saya mohon penjelasan daripada Yang Berhormat Menteri kenapa boleh jadi
macam ini? Janganlah sampai satu tahap besok kata pepatah ‘anak kera di hutan disusui,
anak sendiri di rumah kebuluran’. Kita tidak mahu keadaan sebegini terjadi kepada
harimau Malaya yang memang asal usul di tempat kita dan menjadi kebanggaan, simbol
kepada negara kita.

Tuan Pengerusi, perkara kedua berkenaan dengan JKPTG. la berkenaan dengan
Butiran 990100. Saya nampak sistem e-Tanah daripada RM15 juta dalam bajet 2021 kini
naik kepada RM55 juta. Satu lonjakan, saya hendak tanya apakah ada program tertentu
yang akan dilaksanakan oleh pihak JKPTG ataupun kementerian ini secara khusus?

Oleh sebab kita tahu, kita masih ingat Dewan yang mulia ini telah meluluskan
pindaan kepada Rang Undang-undang Harta Pusaka pada 26 Oktober yang dahulu. Ya,
ia belum diluluskan oleh Dewan Negara dan saya menjangkakan hujung tahun ini Dewan
Negara akan meluluskannya dan seterusnya diwartakan. Sudah tentunya kesibukan kes
akan bertambah banyak di JKPTG. Apakah ia berkaitan?

Apakah cadangan yang saya pernah kemukakan kepada Yang Berhormat
Menteri saya rasa Yang Berhormat Menteri masih ingat iaitu berkenaan dengan apakah
boleh e-hearing dan sebagainya boleh dilaksanakan dalam tahun depan? Oleh sebab
apabila threshold dia naik daripada RM2 juta kepada RM5 juta sudah pastinya kes akan
bertambah banyak. Itu memang kita boleh jangka, sesuatu yang kita boleh agak.

Perkara terakhir yang saya hendak sentuhkan Tuan Pengerusi. Saya ambil masa
panjang sedikit berkenaan dengan Butiran 050400 — Subsidi Bil Elektrik. la berkaitan
dengan TNB secara terus. Saya sebenarnya terkejut kenapa kerajaan pula yang bagi
subsidi? Pada hal TNB yang sepatutnya gunakan CSR nya sebagai korporat yang besar
untuk membantu rakyat.

Saya setuju kita bagi rebate zaman susah kepada rakyat. Saya cukup bersetuju
perkara ini. Cuma, janganlah dana kerajaan sebab dana kerajaan ini saya percaya boleh
digunakan untuk perkara-perkara lain yang sama penting ataupun lebih penting lagi khas
untuk golongan B40.

Saya hendak sebutkan dua senario berkenaan dengan TNB ini Tuan Pengerusi.
Sekarang ini sesiapa kalau dia kutip MyKad orang lain dan dia bawa MyKad itu, dia pergi
kaunter, dia boleh buka akaun atas nama orang lain. Saya ada dua kes, saya akan
sebutkan dua kes ini.

Saya mohon jawapan bertulis daripada Yang Berhormat Menteri berkenaan
dengan dua kes ini sebab kalau on the spot hendak minta Yang Berhormat Menteri bagi
jawapan saya rasa tidak adil untuk Yang Berhormat Menteri. Akan tetapi secara polisi,
secara dasarnya apabila kita mohon akaun di TNB sepatutnya TNB ada tambah baik
ataupun naik taraf cara dia termasuk ambil thumbprint, ini tidak ambil thumbprint. Tidak
ada satu measurement biometric yang mengesan individu tertentu.
