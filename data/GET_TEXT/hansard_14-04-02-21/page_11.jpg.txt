DR.29.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 29 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Seri Dr. Shamsul Anuar bin Nasarah [Lenggong] minta Menteri
Perdagangan Dalam Negeri dan Hal Ehwal Pengguna menyatakan prospek pelaksanaan
inisiatif pendigitalan sektor peruncitan yang memfokuskan kawasan luar bandar bagi
meningkatkan pendedahan kepada peniaga berhubung keperluan perniagaan
berkonsepkan digital pada masa kini.

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Bismillahi Rahmani Rahim. Assalamualaikum warahmatullahi
wabarakatuh. Terima kasih Tuan Yang di-Pertua. Terima kasih sahabat saya, Yang
Berhormat Lenggong. Tuan Yang di-Pertua, kementerian mengambil maklum berhubung
keperluan perniagaan berkonsepkan digital masa kini, lebih-lebih lagi dalam suasana
norma baharu akibat pandemik COVID-19. Peralihan perniagaan secara digital,
terutamanya bagi peniaga-peniaga di kawasan luar bandar wajar diberi perhatian
sepenuhnya supaya mereka tidak ketinggalan dalam mengembangkan perniagaan
melalui teknologi terkini ini.

Untuk makluman Dewan yang mulia ini dan Yang Berhormat Lenggong, kita telah
melancarkan satu program yang dinamakan Retail Digitization Initiative (ReDI) untuk
memfokuskan kawasan luar bandar. Dua buah tempat pelancaran telah kita laksanakan
iaitu pada 30 Oktober yang lalu kita buat di Hulu Terengganu di Kuala Berang dan kelmarin
28 November kita buat di Kapit. Sambutannya cukup menggalakkan daripada pengguna,
daripada peniaga dan juga daripada penyedia e-Wallet. Terima kasih.

Tuan Yang di-Pertua: Terima kasih. Silakan soalan tambahan pertama.

Datuk Seri Dr. Shamsul Anuar bin Nasarah [Lenggong]: Tuan Yang di-Pertua,
realiti waktu ini harga barang naik, Yang Berhormat Timbalan Menteri. Memang naik dan
pemantauan dan penguatkuasaan mesti dibuat segera kerana rakyat terkesan sangat
dengan isu ini. Oleh sebab itu, elakkan kenyataan-kenyataan dari kerajaan yang
menggusarkan rakyat. Saya hendak sebut bahawa apa yang dinyatakan oleh Yang
Berhormat Timbalan Menteri itu menunjukkan bahawa perniagaan digital ini penting.
Ketika ini hanya dibuat di dua buah kawasan. Oleh sebab saya fikir, peniaga kecil dan
mikro di luar bandar mesti digalakkan untuk terlibat dengan perniagaan digital ini.
Tentunya kalau disusun dengan begitu baik dan sempurna, barangkali ia juga mampu
untuk mengawal harga-harga barang ini dari tidak melambung tinggi.

Oleh sebab itu, saya minta sejauh mana tahap penyertaan yang dibuat oleh
kementerian? Apakah pihak kementerian ada perancangan untuk menggunakan kaedah
dan pendekatan-pendekatan baru supaya kita mampu untuk menjaga kepentingan rakyat,
terutama ketika sukar ini? Sila, Yang Berhormat Timbalan Menteri.
