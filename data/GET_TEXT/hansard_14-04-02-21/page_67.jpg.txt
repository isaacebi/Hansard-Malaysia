DR.29.11.2021 57

Kita sangat berharap bayaran berkenaan dibuat dalam bentuk pampasan fiskal dan bukan
dalam bentuk kos projek penanaman pokok atau sebagainya.

Seterusnya perkara kedua B.23, Butiran 020300 — Mineral dan Geosains. Kesan
daripada bencana kepala air di Gunung Jerai pada 18 Ogos yang lalu, keadaan di sekitar
gunung berkenaan masih belum dipulinkan sepenuhnya. Hujan lebat yang berpanjangan
akan menyebabkan kediaman penduduk dimasuki air. Sehingga kini, penduduk masih lagi
hidup dalam keadaan trauma dan tertekan kerana bimbang kejadian akan berulang.

Setiap kali hujan lebat, ada yang mengambil langkah berjaga-jaga dengan
berpindah ke rumah saudara yang berada di kawasan yang lebih tinggi. Soalan saya
kepada pihak kementerian, apakah status pelaksanaan terkini sistem awal amaran
bencana geologi? Jika sistem ini dipasang, penduduk akan berkesempatan
menyelamatkan diri dan dokumen penting sekiranya berlaku banjir.

Perkara ketiga, B.23 Butiran 010200 — Pengurusan Sumber Asli. Kesan daripada
bencana kepala air Gunung Jerai yang telah dikategorikan sebagai bencana alam tahap
satu telah menyebabkan pokok besar tumbang dan batu-batu besar teralih. Terdapat
pokok-pokok yang tidak selamat dan perlu ditebang segera dan kesemua bersaiz balak.
Soalan saya, apakah pandangan kementerian untuk proses baik pulih hutan ini? Sekian,
terima kasih Tuan Pengerusi.

Tuan Pengerusi [Dato’ Sri Azalina Othman Said]: Yang Berhormat Sepang.

3.24 ptg.

Tuan Mohamed Hanipa bin Maidin [Sepang]: Terima kasih Tuan Pengerusi.
Saya terus kepada item 050400 — Subsidi Bil Elektrik di mana ia akan dikurangkan
sebanyak RM2 juta daripada RM80 juta kepada RM78 juta. Saya ingin bertanya kepada
Yang Berhormat Menteri, apakah justifikasi pengurangan ini? Itu yang pertama.

Keduanya, adakah pihak kementerian telah mengkaji akibat dan kesan kepada
pengurangan RM2 juta kepada bil elektrik ini yang mungkin akan menyusahkan lagi
rakyat? Ini kerana sekarang rakyat berhadapan pertama dengan isu pandemik,
kemudiannya sekarang ini dengan harga barang yang begitu meningkat dan
menyusahkan rakyat.

Selepas ini kalau sekiranya rakyat juga terpaksa membayar bil elektrik yang agak
tinggi, ia mungkin menggandakan lagi kesengsaraan mereka. Macam Perdana Menteri
dia tidak kisahlah, dia sudah ada ramai penasihat, bertambah lagi penasihat. Mereka ini
tidak fikir rakyat, mereka fikir diri mereka sahaja.

Keduanya saya hendak tanya kepada Yang Berhormat Menteri berkaitan dengan
Butiran 020100 — Jabatan Ketua Pengarah Tanah dan Galian Persekutuan. Baru-baru ini
kita tahu bahawa timbul isu kecurian pasir yang didedahkan oleh mantan Ketua Menteri
Melaka. Beliau mendedahkan betapa adanya pihak yang under declare ataupun membuat
pengisytiharan yang rendah.

Mereka telah mengisytiharkan pengeluaran pasir itu dengan kadar yang rendah
untuk membolehkan mereka membayar royalti pasir dalam keadaan yang begitu rendah.
Saya ingin bertanya kepada pihak Yang Berhormat Menteri, pertamanya adakah pihak
kerajaan sedar bahawa ini sudah berlaku? Kalau sudah berlaku, berapa lama sudah
berlaku? Itu yang pertama.

Keduanya, saya ingin tanya kepada Yang Berhormat Menteri, apa yang telah
kerajaan buat untuk mengatasi masalah ini? Saya juga ingin tanya kepada pihak Yang
Berhormat Menteri, berapakah jumlah royalti yang telah pun Kerajaan Persekutuan hilang
ataupun tidak dapat hasilnya akibat daripada ada pihak-pihak yang khususnya di Melaka
itu telah gagal untuk membayar royalti dengan harga yang sepatutnya.

Seterusnya saya juga ingin bertanya kepada pihak kerajaan, adakah kerajaan
sekarang sedar bahawa adanya satu kompelin bahawa pernah berlaku satu aduan
bahawa kerja-kerja untuk menguatkuasakan kecurian pasir ini berlaku sedikit masalah
