DR.29.11.2021 23

Timbalan Menteri Perpaduan Negara [Tuan Wan Ahmad Fayhsal bin Wan
Ahmad Kamal]: Terima kasih Tuan Yang di-Pertua. Terima kasih Yang Berhormat Bukit
Mertajam. Tuan Yang di-Pertua, tiga kata kunci dalam Keluarga Malaysia iaitu
keterangkuman, kebersamaan dan kesyukuran harus dijadikan sebagai panduan dalam
kehidupan yang merentasi batas etnik, kaum dan agama.

Semua pihak perlu mengelak daripada menggunakan kata-kata yang boleh
mengguris hati dan perasaan kaum-kaum lain demi menjaga perpaduan dan keharmonian
Keluarga Malaysia. Aspirasi Keluarga Malaysia dilihat selari dan bertepatan dengan Dasar
Perpaduan Negara yang telah dilancarkan oleh kementerian ini pada 15 Februari 2021
dengan menekankan amalan nilai- nilai murni di kalangan masyarakat di seluruh Keluarga
Malaysia.

Selain daripada Dasar Perpaduan Negara yang merupakan dasar payung kepada
agenda perpaduan nasional, Rangka Tindakan (Blueprint) Perpaduan Negara 2021-2030
yang baru dilancarkan semalam perlu dilihat bersama bagi menjelaskan lagi langkah-
langkah strategik yang perlu diambil agar ia dapat menghasilkan impak secara langsung
kepada rakyat.

Selain daripada dua dokumen dasar tersebut, Kementerian Perpaduan Negara
juga telah melancarkan Pelan Tindakan Perpaduan Negara 2021-2030 dan KAMI@Pelan
Perpaduan Keluarga Malaysia yang merentasi kementerian, agensi, pertubuhan bukan
kerajaan dan swasta bagi mencapai agenda perpaduan nasional seiring dengan
semangat Keluarga Malaysia.

Tadi saya sudah jelaskan Yang Berhormat Bukit Mertajam, berkenaan dengan
tindakan ataupun peruntukan undang-undang yang digunakan untuk mengekang,
mencegah sebarang perkara yang sensitif melibatkan perkauman dan keagamaan. Saya
ingin tekankan di sini di bawah semangat Keluarga Malaysia, kita tekankan semangat
muhibah berkenaan dengan kefahaman. Kita perlu menghapuskan kejahilan tentang
perbezaan-perbezaan yang ada yang boleh menimbulkan salah faham dan salah laku
oleh rakyat mahupun mana-mana individu dan kumpulan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama. Sila Yang Berhormat Bukit Mertajam.

Tuan Sim Chee Keong [Bukit Mertajam]: Terima kasih kepada Tuan Yang di-
Pertua dan saya hendak ucapkan terima kasih kepada jawapan yang diberikan oleh Yang
Berhormat Timbalan Menteri Perpaduan Negara. Akan tetapi walaupun dengan ayat-ayat
yang cantik dan indah...

Beberapa Ahli: [Ketawa]

Tuan Sim Chee Keong [Bukit Mertajam]: Sebenarnya tidak menggambarkan
realiti kerajaan pada hari ini. Saya hendak tunjukkan ataupun saya hendak tanya kepada
Yang Berhormat Timbalan Menteri sebab Yang Berhormat Timbalan Menteri pernah
menyatakan bahawa sekolah vernakular perlu dimansuhkan.

01130

Ini sebenarnya bertentangan dengan semangat yang kononnya Keluarga
Malaysia. Sekolah vernakular juga dijamin bukan sahaja oleh undang-undang tetapi juga
oleh sejarah dan budaya negara kita.

Salah satu salah faham ialah sekolah vernakular ini tidak memupuk kesepaduan.
Ini saya rasa tidak benar sedangkan silibus sukatan mata pelajaran guru-guru, guru besar,
pentadbir sekolah semuanya di bawah kelolaan Kementerian Pendidikan.

Jadi, kalau seorang Timbalan Menteri kononnya daripada Kementerian
Perpaduan menyatakan supaya sekolah vernakular dimansuhkan, maka saya tidak ada
keyakinan. Saya hendak tanya sebab Menteri Perpaduan kata tidak akan dimansuhkan.
Timbalan Menteri Perpaduan kata sekolah vernakular perlu dimansuhkan. Jadi saya
hendak tanya pendirian Timbalan Menteri di sini, selaras dengan semangat Keluarga
Malaysia, apa pendirian sekarang oleh Timbalan Menteri Perpaduan tentang sekolah
vernakular ini?
