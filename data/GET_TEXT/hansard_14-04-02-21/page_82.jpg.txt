72 DR.29.11.2021

Saya ada melihat gambar seorang rakan saya pergi ke Zoo Negara melihat
harimau sangat kurus. Jadi, ini saya harap kementerian dapat berfikir untuk jangka masa
panjang untuk kita ubah konsep kita dalam pemeliharaan dan pemuliharaan hidupan liar.
Mungkin kita tidak perlukan lagi zoo kerana zoo bukanlah habitat sebenar haiwan-haiwan
liar ini.

Mungkin kita patut belajar daripada Afrika Selatan. Mungkin Menteri dapat
aturkan lawatan ke sana untuk melihat bagaimana kehidupan dapat coexist, hidup
bersama dengan hidupan liar ini dalam suasana yang lebih menepati keperluan sebenar
hidupan liar ini. Jadi, kita dapat menghapuskan kezaliman terhadap haiwan dan juga
dapat belajar lebih banyak tentang biodiversiti dan juga kehidupan bersama makhluk-
makhluk yang lain.

Butiran 040100 — Pengurusan Tenaga. Saya minta perincian, berapakah jumlah
subsidi pada setiap rangkaian penghasilan tenaga iaitu dari segi penjanaan,
penghantaran dan juga penghasilan? Berapakah jumlah subsidi yang dinikmati oleh TNB
berbanding IPP? Jadi, saya mahukan perbandingan.

Butiran 040200 — Tenaga Lestari. Saya dua tiga kali telah bangkitkan di Dewan
ini iaitu amat malang kerana titik terpanas di Semenanjung Malaysia iaitu di Chuping, di
kawasan Parlimen Padang Besar negeri Perlis masih belum dimanfaatkan sehingga kini.
Walaupun ada dalam Rancangan Pembangunan Lembah Chuping tetapi ia hampir tidak
bergerak sehingga sekarang ataupun terlalu perlahan. Jadi, pelabur-pelabur pun tidak
masuk. Jadi, kawasan yang telah dikhususkan untuk ladang solar pun tidak dapat
beroperasi.

Antara sebabnya ialah kerana tidak ada pelabur ataupun kerajaan negeri tidak
mampu untuk menyediakan, misalnya, bangunan pencawang elektrik kerana ini sangat
penting khususnya bagi negeri Perlis. Saya berharap Menteri dapat memberikan
perhatian khusus kerana ia mempunyai rantaian nilai ekonomi yang besar dan juga dapat
membantu negara untuk mencapai sasaran zero carbon pada masa akan datang.

Terakhir, Butiran 050500 — Projek MySuria. Semasa ia diperkenalkan, saya tahu
peruntukannya berada lebih kurang dalam sekitar RM45 juta yang mana diikuti oleh lebih
daripada 1,600 buah keluarga dan ia sepatutnya membekalkan tiga kilowatt kepada TNB
selama 10 tahun. Akan tetapi saya tengok peruntukan telah berkurang sangat banyak.
Jadi, bagaimanakah sasaran bekalan tiga kilowatt kepada TNB ini dapat dibuat? Sejak
beberapa tahun lepas, peruntukan sudah berkurang sangat banyak. Jadi, bagaimanakah
peserta-peserta program ini dapat terus terlibat?

Jadi, saya hendak tahu, berapakah jumlah peserta yang masih terlibat dan apakah
rancangan kementerian? Ini kerana kalau ikut dalam dapatan terdahulu, semua peserta
yang terlibat ini keluarga mereka dapat secara purata penambahan pendapatan sebanyak
RM250 lebih kurang. Jadi, saya ingat ini pun satu program yang bagus. Sebenarnya
program ini mungkin dapat diteliti lanjut kerana ia dapat mencapai beberapa objektif.
Selain daripada aspek kemiskinan, ia juga dapat membantu negara untuk mencapai
pembekalan tenaga lestari.

Itu sahaja daripada saya, Tuan Pengerusi. Sekian, terima kasih.

Tuan Pengerusi: Terima kasih Yang Berhormat Kangar. Yang Berhormat
Kemaman. Sila.

4.37 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh, salam sejahtera.

Tuan Pengerusi: Wa’alaikumsalam.

Tuan Che Alias bin Hamid [Kemaman]: Terima kasih Tuan Pengerusi. Saya
teruskan pada Butiran 050400 — Subsidi Bil Elektrik. Saya ingin menyentuh mengenai
Program Rebat Bil Elektrik RM40 yang mana merupakan program khusus kepada
kumpulan sasar miskin tegar.
