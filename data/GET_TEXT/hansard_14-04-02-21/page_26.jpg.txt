16 DR.29.11.2021

pihak Perbadanan Kemajuan Filem Nasional Malaysia (FINAS) iaitu salah satu agensi di
bawah KKMM yang melaksanakan fungsi khusus untuk membangunkan industri filem
tempatan berdasarkan kepada peruntukan Akta Perbadanan Kemajuan Filem Nasional
Malaysia 1981.

Untuk makluman Yang Berhormat selanjutnya, bagi tahun 2020 terdapat enam
buah filem yang diberi keputusan tidak lulus untuk tayangan. Manakala bagi tahun 2021,
terdapat satu filem yang diberikan keputusan tidak lulus untuk tayangan. Terima kasih
Tuan Yang di-Pertua.

Tuan Yang di-Pertua: Silakan Yang Berhormat Kepong.

Tuan Lim Lip Eng [Kepong]: Terima kasih Tuan Yang di-Pertua. Saya minta
diberitahu nama enam filem dan satu filem bagi tahun 2020 dan tahun 2021 yang telah
diharamkan. Soalan tambahan saya, apakah rasional pelantikan anggota Lembaga
Penapis Filem (LPF) daripada mereka yang bukan daripada kalangan industri pembuatan
filem? Bukankah lebih wajar untuk anggota daripada industri pembuatan filem dilantik
sebagai anggota LPF? Terima kasih.

Tuan Yang di-Pertua: Terima kasih. Silakan Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih Yang Berhormat.
Sebagaimana yang disebutkan tadi, Yang Berhormat minta nama-nama filem yang telah
tidak boleh ditayangkan iaitu:

(i) pada tahun 2020 iaitu Daulat;
(ii) filem Real Love;

(iii) filem India ini, saya pun hendak sebut minta maaf kalau sebutan
saya tidak betul, Shubh Mangal Zyada Saavdhan;

01100
(iv) filem Pallu Padama Paathuka;
(v) filem White Eye;
(vi) filem Boluomi; dan,
(vii) bagi tahun 2021 adalah Battle at Lake Changjin.

Untuk pengetahuan Yang Berhormat, di bawah Akta Penapisan Filem ini adalah
memang kuasa mutlak Yang Berhormat Menteri Dalam Negeri untuk melantik mana-mana
orang sebagai Board Director atau Ahli Lembaga Penapis Filem yang terdiri daripada
seorang Pengerusi, seorang Timbalan Pengerusi dan dua orang lain yang tidak kurang
daripada dua orang Lembaga Penapis Filem yang lain. Ini bermakna, jangan kurang
daripada dua orang. Maknanya boleh tiga orang, boleh lima orang dan sebagainya.
Terima kasih.

Tuan Yang di-Pertua: Terima kasih. Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Saya ingin bertanya, apakah Lembaga Penapis Filem juga mempunyai bidang
kuasa terhadap filem-filem luar negara yang menayangkan unsur-unsur yang tidak
bersesuaian, khususnya melalui platform penstriman ataupun online (dalam talian)? Serta
langkah-langkah yang diambil dalam konteks perundangan sedia ada bagi mengawal
kebanjiran filem-filem yang tidak ditapis, knususnya melalui platform yang saya sebut tadi.
Terima kasih.

Dato’ Sri Dr. Haji Ismail bin Haji Mohamed Said: Betul Yang Berhormat. Filem
ini mestilah ditapis oleh Ahli Lembaga Penapis Filem kita di bawah Kementerian Dalam
Negeri, sama ada filem itu keluaran tempatan dan juga keluaran dari luar negara.

Sebagaimana jawapan saya sebelum ini, melalui internet atau intranet bukan di
bawah bidang kuasa Lembaga Penapis Filem di bawah Kementerian Dalam Negeri.
Memang kita ada— di bawah akta kita, kita ada tindakan undang-undang yang boleh kita
kenakan kepada mana-mana pihak individu atau mana-mana syarikat yang mengeluarkan
