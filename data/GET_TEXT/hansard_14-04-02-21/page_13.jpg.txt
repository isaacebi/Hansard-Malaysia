DR.29.11.2021 3

Penguatkuasaan dan kawal selia ini dilaksanakan oleh Pesuruhjaya Bangunan
dilantik oleh PBN berkenaan bagi sesuatu kawasan pihak berkuasa tempatan.
Berdasarkan makluman yang diterima daripada 67 orang Pesuruhjaya Bangunan di
seluruh negara, tidak termasuk Sabah dan Sarawak Yang Berhormat, sebanyak 19,911
aduan telah diterima bagi tahun 2020. Antara kategori aduan yang diterima adalah seperti
berikut:

(i) penyelenggaraan dan kerosakan bangunan;

(ii) mesyuarat dan pemilihan badan pengurusan;
(iii) pentadbiran dan pengurusan bangunan; dan
(iv) isu kewangan.

Daripada jumlah keseluruhan aduan yang diterima iaitu sebanyak 19,719 aduan,
99.04 peratus telah diselesaikan oleh pihak Pesuruhjaya Bangunan dan baki 192 aduan
atau 0.96 peratus pula masih dalam pelbagai peringkat penyiasatan. Untuk makluman
Yang Berhormat, semua 12 buah negeri tidak termasuk Sabah dan Sarawak mempunyai
kes aduan seperti yang saya nyatakan di atas, lima buah negeri yang tertinggi mempunyai
kes aduan ialah:

Bil Negeri Jumlah kes aduan
1 Selangor 9,185

2 Wilayah Persekutuan 5,362

3. Johor 2,215

4 Pulau Pinang 2,149

5 Negeri Sembilan 274

Terima kasih Yang Berhormat.

Tuan Fong Kui Lun [Bukit Bintang]: Terima kasih Tuan Yang di-Pertua, soalan
tambahan. Saya ingin bertanya Yang Berhormat Timbalan Menteri, selepas Akta
Pengurusan Strata yang dipinda pada tahun 2013 yang dikuatkuasakan pada tahun 2015,
saya ingin tahu, berapakah jumlah kes yang didakwa di mahkamah dan mendapat award?
Berapakah kes yang tidak mematuhi keputusan mahkamah? Apakah pula tindakan
selanjutnya yang diambil oleh pihak berkuasa? Minta penjelasan. Terima kasih.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua,
terima kasih Yang Berhormat Bukit Bintang. Sepertimana yang saya sebutkan tadi,
keseluruhan kes di seluruh negara tidak termasuk Sabah dan Sarawak ialah 19,719 kes.
Oleh kerana kes-kes ataupun aduan-aduan ini dikendalikan oleh pihak negeri-negeri,
maka detil kepada kes-kes ini tidak dimiliki oleh kita dan KPKT sedang menyelaraskan
untuk mendapatkan maklumat tentang kes-kes ini.

Oleh sebab itulah kita hanya mendapat maklumat tentang kes-kes aduan ini ialah
pada hujung tahun. Umpamanya untuk tahun 2021, kita belum dapat lagi, sedang kita
mohon dari negeri-negeri. Inilah apabila berlakunya perbezaan antara Pusat dan negeri.
Oleh sebab itulah kes yang disebutkan oleh Yang Berhormat tadi tidak ada dalam
simpanan saya dan insya-Allah Yang Berhormat, saya akan buat secara bertulis untuk
makluman dan pengetahuan Yang Berhormat. Terima kasih banyak.

Tuan Steven Choong Shiau Yoon [Tebrau]: Terima kasih Tuan Yang di-Pertua.
Terima kasih kepada Yang Berhormat Timbalan Menteri yang berikan jawapan yang
cukup baik. Akan tetapi, tadi saya ada dengar Johor adalah negeri ketiga yang ada banyak
masalah yang sedang diselesaikan. Jadi soalan saya adalah apa sebabnya yang buat
masalah ini berulang walaupun peruntukan banyak sudah disalurkan atau kerajaan sudah
membantu menyelesaikan, tetapi masih berulang.
