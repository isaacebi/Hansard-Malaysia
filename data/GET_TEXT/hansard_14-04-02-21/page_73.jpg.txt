DR.29.11.2021 63

pun didakwa? Apakah langkah strategik yang akan dilaksanakan oleh kementerian bagi
menyelesaikan permasalahan pembalakan haram? Adakah terdapat sebarang
perancangan menambah renjer hutan bagi memantapkan lagi pemantauan pencerobohan
hutan di negara kita?

Seterusnya Butiran 030200. Kita sedia maklum populasi tuntung di negara kita
mengalami kemerosotan dan berada dalam keadaan terancam dan hampir pupus. Projek
Pembiakan Tuntung di Pusat Konservasi Hidupan Liar (Tuntung), Bota Kanan di dalam
kawasan saya Parlimen Parit dibuka bertujuan untuk melindungi, memelihara dan juga
memulihara populasi tuntung serta habitatnya.

Saya melihat menerusi Butiran Perlindungan Hidupan Liar dan Taman Negara ini
telah menerima peningkatan peruntukan daripada RM90.2 juta pada tahun 2021 kepada
RM91.8 juta pada tahun 2022. Saya yakin dan percaya peningkatan peruntukan ini dapat
membantu kementerian melindungi ekosistem haiwan dalam negara yang diancam
kepupusan.

Justeru itu, menerusi peningkatan peruntukan dalam butiran ini saya ingin
mengetahui adakah terdapat peruntukan untuk menyelenggarakan Pusat Konservasi
Hidupan Liar (Tuntung) di Bota Kanan dalam Parlimen Parit? Apakah usaha yang telah
dilaksanakan oleh pihak kementerian dalam mempromosi Pusat Konservasi Hidupan Liar
(Tuntung) untuk menjadi sebahagian dari tempat tarikan pelancongan?

Tuan Pengerusi, butiran seterusnya Butiran 030300. Saya ingin membangkitkan
perkara mengenai penghasilan lemang menggunakan kelongsong periuk kera.
Sungguhpun tumbuhan periuk kera ini tidak tergolong dalam tumbuhan terancam namun
pengambilannya juga perlu dipantau. Menerusi peruntukan 2022, sebanyak RM61.38 juta
telah diperuntukkan ke Institut Penyelidikan Perhutanan Malaysia (FRIM).

Jadi, saya ingin mengetahui adakah terdapat sebarang kajian yang telah
dilaksanakan bagi mengenal pasti dan adakah kemudahan periuk kera dalam skala yang
besar bagi tujuan perniagaan ini akan mengakibatkan periuk kera diancam kepupusan?
Saya juga pohon penjelasan sejauh manakah terdapat bentuk kawalan terhadap
pengambilan tumbuhan periuk kera ini supaya ia tidak diancam kepupusan?

Butiran seterusnya Butiran 050400. Saya melihat terdapat pengurangan
peruntukan yang agak ketara kepada subsidi elektrik ini daripada RM80 juta tahun 2021
kepada RM78 juta tahun 2022. Saya pohon penjelasan mengapa berlaku pengurangan
peruntukan subsidi bil elektrik ini? Saya ingin mencadangkan sekiranya dapat
dilaksanakan dan dipertimbangkan agar kementerian memanjangkan lagi tempoh
pemberian subsidi elektrik ini memandangkan kita sedang melalui fasa pemulihan negara
dan masih ramai rakyat yang memerlukan subsidi elektrik ini.

Saya yakin dan percaya peruntukan subsidi bil elektrik ini sangat membantu
mengurangkan bebanan rakyat yang sedang terkesan dengan pandemik COVID-19.
Justeru itu, saya ingin mengetahui adakah terdapat sebarang cadangan untuk
memberikan subsidi elektrik ini sehingga berakhirnya Pelan Pemulihan Negara?

Seterusnya, Butiran 07100 — PERHILITAN. Saya melihat menerusi butiran ini
PERHILITAN telah menerima peruntukan sebanyak RM49.8 juta. Saya ingin bertanya
menerusi peningkatan peruntukan ini, apakah strategi yang akan dijalankan oleh
kementerian bagi menyelesaikan isu pemburuan haram bagi memelihara hidupan liar di
dalam negara kita?

Saya ingin bertanya, apakah usaha-usaha perlindungan hidupan liar diancam
kepupusan yang akan dijalankan oleh kementerian pada tahun 2022 ini? Terima kasih
Tuan Pengerusi.

Tuan Pengerusi: Terima kasih Yang Berhormat Parit. Yang Berhormat Rasah.

3.55 ptg.

Tuan Cha Kee Chin [Rasah]: Terima kasih Tuan Pengerusi. cepat sampai giliran
saya, tidak sangka. Terima kasih Tuan Pengerusi.
