DR.29.11.2021 69

Tuan Pengerusi: Waalaikumussalam. Terima kasih Yang Berhormat Kuala Krai.
Saya jemput Yang Berhormat Bakri.

4.19 ptg.

Puan Yeo Bee Yin [Bakri]: Terima kasih Tuan Pengerusi. Saya terus masuk
kepada perbahasan. Pertama ialah Butiran 030000 — Pengurusan Hutan dan Biodiversiti.
Saya merujuk kepada muka surat 229, di mana KPI-KPI telah ditentukan untuk Butiran ini.
Saya nampak di bawah Outcome 1: Pengurusan Hutan Simpan Kekal Secara Berkekalan.
Petunjuk Prestasi Utama yang pertama - Program Restorasi dan Pemulihan Kawasan
Terosot Di Semenanjung Malaysia (Kawasan Bekas Teroka Haram dan Kawasan
Bencana Alam). Di mana sasaran KeTSA telah menurun daripada 500 hektar pada tahun
2021 kepada 150 hektar pada tahun 2022.

01620

Memandangkan negara kita telah menetapkan sasaran baharu untuk mencapai
neutral karbon selewat-lewatnya tahun 2050, adakah ia wajar kita turunkan dan bukan
naikkan sasaran program Restorasi dan Pemulihan Hutan Kekal? Kalau kita nampak
pencapaian pada tahun 2020, pada muka surat yang sama, kita telah pun mencapai
memulihkan 611.87 hektar. Sudah tentunya KeTSA boleh membuat yang lebih banyak
lagi dengan sasaran yang lebih tinggi sekarang.

Kedua, di bawah program yang sama, outcome kedua, konservasi biodiversiti. Di
sana, KeTSA menulis bahawa mereka sasarkan 100 peratus konservasi hidupan liar.
Apakah maksud 100 peratus ini? Bagaimana untuk mengukur bahawa kita akan membuat
sasaran mencapai 100 peratus dalam konservasi hidupan liar?

Seterusnya, saya juga ingin beralih ke Butiran 040000 — Pembangunan Tenaga.
Sekali lagi saya ingin merujuk kepada sasaran yang ditetapkan oleh kementerian.
Merujuk kepada muka surat 231, Program 4, Pembangunan Tenaga yang spesifiknya
saya ingin merujuk kepada transaksi projek sambung taraf bekalan elektrik di antara
negara-negara ASEAN. Ini adalah di bawah ASEAN Power Grid, dengan izin. Sasaran
diturunkan daripada 300 megawatt untuk tahun ini kepada 150 megawatt untuk tahun
2022. Saya ingin tahu, mengapa?

Sebelum ini, kita telah pun memeterai tri-partite perjanjian antara Laos, Thailand,
Malaysia (LTM) untuk pengimportan 300 megawatt dari Laos melalui Thailand untuk tahun
2020 hingga 2021 untuk menjadikan satu proof of concept perdagangan multilateral di
bawah ASEAN Power Grid. Adakah ia bermaksud bahawa perjanjian LTM ini telah tidak
akan diteruskan ataupun dikurangkan kapasitinya?

Yang kedua, bagaimanakah pula dengan projek perintis pengeksportan elektrik
ke Singapura sebanyak 100 megawatt? Adakah 100 megawatt ini merangkumi dalam
150 megawatt ini? So, Bakri ingin tahu, bagaimana 150 megawatt ini diukur?

Dalam topik yang sama, saya juga ingin tanya sekali lagi sebab jawapan bertulis
Menteri untuk perbahasan dasar saya adalah tidak memuaskan. Oleh itu, saya ingin tanya
sekali lagi. Kenapa kerajaan memutuskan untuk tidak mengeksport renewable energy
ataupun tenaga boleh baharu ke Singapura? Adakah ini bermaksud bahawa kita telah
pun membuat keputusan dasar di mana kita tidak akan mengeksport apa-apa tenaga
baharu ke negara-negara jiran di ASEAN di bawah ASEAN Power Grid? Kita memang
tahu bahawa kita ada potensi tenaga boleh baharu yang tinggi dan dengan dapat
mengeksport tenaga boleh baharu, kita boleh mencipta lebih banyak kerajaan hijau
kepada rakyat Malaysia.

Seterusnya, saya ingin beralih kepada Butiran 410000 — Sabah Electricity Sdn
Bhd (SESB). Kerajaan Pakatan Harapan sebelum ini telah pun memutuskan untuk
mengembalikan bukan sahaja pemilikan terhadap SESB tetapi juga kuasa untuk
mengawal selia industri kuasa di Sabah kepada Kerajaan Sabah iaitu mengembalikan hak
elektrik penuh pada tangan orang Sabah.

Seterusnya, proses due diligent telah pun dimulakan dan telah pun disiapkan oleh
kerajaan negeri sebelum ini yang dipimpin oleh Yang Berhormat Semporna. Jika
