58 DR.29.11.2021

kerana wujudnya elemen-elemen samseng, ada pihak-pihak yang menggunakan
samseng untuk mengelak daripada penangkapan dan sebagainya.

Saya ingin tanya kepada pihak kerajaan, adakah kerajaan sedar perkara ini? Saya
juga difahamkan bahawa wujudnya satu masalah penyelarasan kerja antara pihak
Kerajaan Persekutuan dengan kerajaan negeri. Kita tahu dalam kes kecurian pasir ini
melibatkan isu pertindihan bidang kuasa di mana di situ ada juga peranan pihak kerajaan
negeri, ada juga pihak Kerajaan Persekutuan.

Jadi, kadang-kadang pertindihan ini mengakibatkan masalah penguatkuasaan
undang-undang menjadi tidak begitu berkesan. Jadi, saya ingin bertanya kepada pihak
kerajaan, adakah kerajaan bersedia untuk meminda undang-undang untuk memastikan
penyelarasan ini dapat dilakukan dan terdapat usaha-usaha yang berkesan dalam
mengesan kes kecurian lombong pasir ini?

[Tuan Yang di-Pertua mempengerusikan Jawatankuasa]

Terakhir saya ingin tanya kepada pihak kementerian, tolong berikan butiran
kepada saya, berapakah ataupun syarikat manakah yang terlibat dalam perlombongan
pasir di Melaka itu. Berapakah jumlah royalti yang mereka telah bayar selama ini?

Seterusnya saya ingin tanya kepada pihak kerajaan, adakah kerajaan sedar
mereka juga telah dikatakan, dituduh bahawa mereka juga telah membakar bukti, ada
unsur jenayah iaitu pertamanya under declare? Keduanya pembakaran bukti untuk
membolehkan mereka membayar royalti yang sedikit kepada pihak Kerajaan
Persekutuan. Ini mengakibatkan kerugian kepada Kerajaan Persekutuan. Jadi, saya ingin
bertanya kepada pihak kerajaan supaya kerajaan dapat melakukan sesuatu. Saya harap
kerajaan dapat memberikan maklumat yang saya minta itu.

Tuan Pengerusi, saya minta yang set lima hari itu mesti betul-betul dipatuhi. Ini
kerana sehingga hari ini saya tidak dapat lagi jawapan-jawapan pada pembentangan yang
lepas. Sekian, terima kasih.

Tuan Pengerusi: Terima kasih Yang Berhormat Sepang. Yang Berhormat Baling,
silakan.

3.29 ptg.

Datuk Seri Panglima Abdul Azeez bin Abdul Rahim [Baling]: Terima kasih
Tuan Pengerusi kerana beri ruang dan peluang kepada Baling. Butiran 020300 — Mineral
dan Geosains. Kami di Kedah digemparkan dengan berita REE iaitu rare-earth elements
yang dijumpai melalui Jabatan Mineral dan Geosains Malaysia (JMG) yang begitu
lucrative dengan izin dalam konteks nilai ekonominya.

Hasil kajian dan tinjauan awal yang dijalankan oleh Jabatan Mineral dan Geosains
menganggarkan nilai sumber mineral negara berjumlah RM4.1 trilion. Itu di keseluruhan.
Perkara yang saya hendak sebutkan adalah berkaitan dengan negeri Kedah. Negeri
Kedah, kami di Baling dan Sik lagi terkejut Tuan Pengerusi, di mana kononnya REE ini
dijumpai di dalam kawasan daerah Parlimen kami dan untuk negeri Kedah.

01530

Bila saya selaku Ahli Parlimen dan bila dapat berita tersebut, saya juga cuba buat
sedikit sebanyak kajian. Kalau kita tengok pada tahun ini, peruntukan sebanyak RM87.2
juta bagi melaksanakan gerak kerja berkaitan Pembangunan Industri Mineral Negara di
bawah peruntukan belanja pembangunan Rancangan Malaysia Ke-12 untuk JMG. Ini
merangkumi aktiviti seperti:

(i) penilaian sumber mineral negara;

(ii) pembangunan Sistem Pemantauan Bersepadu Lombong dan
Kuari;
