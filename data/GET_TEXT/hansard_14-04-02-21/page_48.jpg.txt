38 DR.29.11.2021

yang menjadi penyebab kepada banyak salah laku di kalangan belia dalam masyarakat
pada masa ini. Seterusnya, saya ingin menyentuh Butiran 020300 — Majlis Sukan Negara.

01230

Kita sedia maklum, tahun hadapan atlet negara berhadapan dengan jadual
kejohanan antarabangsa yang sangat padat. Antaranya adalah Sukan Olimpik Musim
Sejuk Beijing pada Februari, Sukan Komanwel Birmingham pada Julai, Sukan Asia
Hangzhou pada September, begitu juga Sukan Solidariti Islam di Turki serta Sukan Dalam
Dewan Asia. Kepadatan jadual ini memerlukan kepada perancangan yang rapi dan
persiapan yang sistematik bagi memastikan para atlet dapat mengekalkan prestasi yang
cemerlang serta dalam masa yang sama, mengelakkan risiko kecederaan.

Oleh itu, soalan saya, apakah kementerian mempunyai perancangan rapi
mengenai penglibatan atlet dalam siri-siri kejohanan antarabangsa kelak bagi
mengelakkan risiko kecederaan serta saya juga ingin mengetahui mengenai sasaran
kerajaan ataupun kementerian terhadap beberapa kejohanan utama antarabangsa yang
akan berlangsung pada tahun hadapan.

Seterusnya Tuan Pengerusi, saya ingin menyentuh Butiran 020100 — Belia dan
Sukan. Pada butiran ini, saya ingin menyentuh sedikit berkenaan dengan bola sepak
negara berdasarkan kepada dokumen perancangan jangka panjang FAM, Roadmap
2019-2030 (F:30). Dalam dokumen tersebut, kita meletakkan satu rancangan
pembangunan bola sepak cara Malaysia yang menyebutkan DNA serta falsafah bola
sepak negara.

Persoalannya, di mana falsafah bola sepak negara ketika ini? Mengapakah kita
tidak mampu mengekalkan konsistensi corak permainan berdasarkan falsafah kita yang
tersendiri, knususnya bermula perlawanan kelayakan Piala Dunia Qatar 2022 dan Piala
Asia 2023 di UAE beberapa bulan yang lalu.

Mengenai program pembangunan bola sepak negara pula, saya_ingin
bertanyakan, apakah kerajaan tidak bercadang untuk merundingkan semula untuk
mengembalikan Lim Teong Kim sebagai Pengarah NFDP yang dilihat berjaya
membangunkan akar umbi bola sepak negara sehingga lahirnya ramai pemain muda
berbakat.

Sejujurnya, langkah yang diambil kementerian dengan meminggirkan beliau
daripada NFDP dilihat sebagai mengundurkan semula bola sepak negara ke belakang.
Sedar atau tidak, kejayaan program NFDP di bawah kelolaan beliau sedang kita tuai
hasilnya selepas kejayaan melayakkan diri ke pusingan akhir Piala Asia bawah 23 tahun
Uzbekistan pada tahun hadapan.

Sewajarnya beliau diberikan peranan yang lebih layak dengan pencapaiannya itu.
Saya begitu berkeyakinan jika pembangunan bola sepak akar umbi kita kukuh dan
bersepadu, kita tidak terlalu terpaksa mengharapkan pemain import yang
dinaturalisasikan untuk bersaing di peringkat yang lebih tinggi.

Seterusnya Tuan Pengerusi...
Tuan Pengerusi [Dato’ Mohd Rashid Hasnon]: Masa sudah habis.

Dato’ Haji Che Abdullah bin Mat Nawi [Tumpat]: Perenggan terakhir. Hari ini
skuad hoki bawah 21 tahun telah menempah tiket ke suku akhir Junior World Cup
Bhubaneswar 2021. Kita berbangga dengan pencapaian skuad hoki negara ini dan
mereka jugalah prospek pemain utama negara kelak. Kita juga telah mempunyai
pencapaian yang sama dalam pasukan bola sepak bawah 23 tahun. Jadi, pembangunan
bola sepak ini tidak terus diperkasa dengan baik sebagaimana yang terkandung dalam
roadmap FAM sendiri. Oleh itu, mohon perhatian kerajaan. Terima kasih.

Tuan Pengerusi [Dato’ Mohd Rashid Hasnon]: Terima kasih Yang Berhormat
Tumpat. Seterusnya saya jemput Yang Berhormat Batu Gajah.
