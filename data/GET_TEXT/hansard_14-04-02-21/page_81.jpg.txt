DR.29.11.2021 71

Seterusnya terakhir, Butiran 050400 — Subsidi Bil Elektrik. Mengapakah subsidi
elektrik dikurangkan daripada RM80 juta kepada RM78 juta pada tahun 2022? Ini kerana
ramai di kalangan rakyat belum pulih sepenuhnya dari kegawatan ekonomi kerana
COVID-19. Pohon penjelasan. Terima kasih Tuan Pengerusi.

Tuan Pengerusi: Terima kasih Yang Berhormat Dungun. Yang Berhormat
Kangar.

4.30 ptg.

Tuan Noor Amin bin Ahmad [Kangar]: Terima kasih Tuan Pengerusi. Saya
bangkit untuk membahaskan Maksud Bekalan dan Pembangunan 23 Kementerian
Tenaga dan Sumber Asli.

Sebagai lulusan diploma dan ljazah Sarjana Muda Sains Perhutanan, saya ingin
mulakan perbahasan dengan menyentuh Butiran 030000 — Pengurusan Hutan dan
Biodiversiti, di bawah Butiran 030100 — Perhutanan Semenanjung Malaysia dan juga
Butiran 08600 — Pengurusan Hutan Secara Berkekalan.

Sejak dulu kita cuba untuk mematuhi keperluan mengekalkan sekurang-
kurangnya 55 peratus kawasan berhutan. Dari segi aspek kawal selia, kita melaksanakan
sijil pengurusan hutan Malaysian Criteria and Indicators (MC&l) for Forest Management
Certification. Jadi, saya ingin tahu, apakah statusnya? Saya faham pada tahun 2016, sijil
pensijilan hutan bagi negeri Kelantan telah ditarik balik. Jadi, apakah alasannya dan
apakah tindakan yang diambil untuk membolehkan pensijilan ini diberikan semula? Ini
kerana kini sudah lebih lima tahun, saya difahamkan, sijil ini masih belum diperoleh oleh
negeri Kelantan.

Seterusnya ialah saya ingin menyebut tentang fungsi ekonomi pada hutan iaitu ia
bukan hanya tentang pembalakan dan juga industri perkayuan tetapi ia juga boleh
dilakukan melalui aktiviti rekreasi alam semula jadi, yakni bidang pengkhususan saya
semasa di universiti dan ia melibatkan banyak perkara. Apabila hutan berada di bawah
pentadbiran kerajaan, kakitangan kerajaan ini dia bekerja biasanya Isnin hingga Jumaat.
Jadi, kalau dia hendak bekerja hujung minggu iaitu pada hari orang berekreasi, biasanya
kerajaan akan meningkatkan kos pengurusan.

Jadi, saya ingat kerajaan perlukan satu formula baharu supaya kawasan-kawasan
ini dapat dinikmati oleh orang ramai. Maksudnya bila orang masuk ke hutan ini, dia terurus
dan dijaga kerana kita tahu banyak aspek yang berkaitan dengan keselamatan apabila
beraktiviti di kawasan yang seperti ini. Jadi, saya berharap kekangan perkhidmatan
kerajaan ini dapat kita alih kepada mungkin kerjasama dengan sektor swasta, kita juga
boleh membuat pensijilan yang lebih ramai kepada jurulatih ataupun pemandu untuk
pelancong alam sekitar. Ini juga sekali gus akan dapat membuka peluang pekerjaan dan
meningkatkan ekonomi setempat.

Baru-baru ini, terkait dengan biodiversiti, saya ke Melaka juga semasa
berkempen. Saya tengok di Melaka ada orang menjual lemang periuk kera. Jadi, saya
ingin tahu, apakah sikap kementerian terhadap hal ini? Ini kKerana saya difahamkan
misalnya macam di Terengganu, telur penyu sudah diumumkan pada tahun hadapan tidak
dibenarkan dijual langsung. Jadi, saya berharap ada satu tindakan daripada kementerian
tentang perkara ini.

Terkait dengan biodiversiti ini juga dalam Butiran 08601 berkaitan hutan bakau.
Saya tengok ada program penanaman hutan bakau dan ini kita lakukan hampir saban
tahun terutamanya di kawasan zon penampan. Jadi, saya hendak tahu, berapakah
peratusan kawasan hutan bakau yang ada di Malaysia sekarang dan apakah cabaran
dalam mengekalkannya? Ini kerana saya tahu kebelakangan ini ada banyak projek
penambakan oleh negeri-negeri yang menyebabkan kemungkinan kawasan ini terancam.

Seterusnya, Butiran 030200 — Perlindungan Hidupan Liar dan Taman Negara.
Dalam perbahasan yang lalu, saya ada sebut tentang penemuan beruk kentoi di negeri
Perlis. Jadi, saya hendak tahu, apakah tindakan yang diambil oleh PERHILITAN untuk
melindungi spesies ini?
