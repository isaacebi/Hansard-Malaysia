DR.29.11.2021 11

(i) seksyen 233 Akta Komunikasi dan Multimedia 1998 [Akta 588]
iaitu kesalahan penggunaan tidak wajar rangkaian atau
perkhidmatan rangkaian;

(ii) seksyen 506 Kanun Keseksaan [Akta 574] iaitu kesalahan
menakutkan secara jenayah;

(iii) seksyen 505 Kanun Keseksaan [Akta 574] iaitu kesalahan
mengeluarkan kenyataan-kenyataan yang mendatangkan
khianat awam;

(iv) seksyen 504 Kanun Keseksaan [Akta 574] iaitu kesalahan
dengan sengaja mengaibkan dengan niat hendak
membangkitkan pecah keamanan; dan

(v) subseksyen 4(1) Akta Hasutan 1998 [Akta 15] iaitu kesalahan
menghasut.

Kementerian Perpaduan Negara amat menitik beratkan tindakan penguatkuasaan
secara saksama kepada semua pihak tanpa mengira bangsa dan agama. Kedua-dua
dokumen yang baru kita lancarkan semalam oleh Yang Amat Berhormat Perdana Menteri
menjadi asas dan garis panduan kepada masyarakat tanpa mengira kaum dan agama
dalam mengukuhkan nilai perpaduan dalam kalangan rakyat Malaysia. Terima kasih.

Datuk Seri Dr Mujahid Yusof Rawa [Parit Buntar]: Terima kasih Tuan Yang di-
Pertua. Sama ada Yang Berhormat Timbalan Menteri tidak mengikuti perkembangan
semasa, saya ingin betulkan bahawa blueprint yang dimaksudkan Perpaduan Negara itu
pernah dan sudah pun disebut sebelum ini, pada tahun 2011 lagi. Saya ada /ocal standi
untuk bercakap, Tuan Yang di-Pertua, kerana saya adalah Pengerusi Majlis Perpaduan
Negara di mana saya terlibat untuk membentuk ‘akta kebencian kaum’ ini.

Jadi, saya hanya mendengar ulangan tape lama. Seksyen yang disebut dalam
Akta Hasutan, baik Akta Multimedia itu, ianya menumpang, Tuan Yang di-Pertua. Kalau
boleh ada masa, saya bagi keyakinan kepada pihak kerajaan supaya inilah masanya
untuk kita semua melakukan satu akta yang terbina atas kepentingan sendiri, tidak ada
tumpang seksyen itu, seksyen ini iaitu Akta Keharmonian Kaum.

Jadi, Tuan Yang di-Pertua, perpaduan negara sudah ada satu kementerian. Saya
rasa tiba masanya mereka punya satu akta tentang keharmonian nasional dan saya
boleh bercakap sebab saya telah mengusahakannya sejak tahun 2010 lagi. [Tepuk]

Tuan Yang di-Pertua: Jadi, cadanganlah, Yang Berhormat? Tidak ada soalan?

Datuk Seri Dr Mujahid Yusof Rawa [Parit Buntar]: Hendak minta
pandanganlah. Dia hendak cakap apa, dia hendak ulang cerita lama balik kah, saya tidak
tahu.

Tuan Yang di-Pertua: Baik. Okey, Yang Berhormat. Cadangan, komen.

Tuan Wan Ahmad Fayhsal bin Wan Ahmad Kamal: Terima kasih Yang
Berhormat Parit Buntar atas cadangan yang boleh dipertimbangkan.

Cuma di peringkat Kementerian Perpaduan Negara, kita mengambil pendekatan
yang lebih kepada mendidik dan memperkasakan. Tadi saya cakap ekosistem
perpaduan. Saya rasa hate speech, dengan izin, tentang undang-undang yang
berkenaan ini sudah cukup kita boleh manfaatkan peruntukan-peruntukan undang-
undang yang telah saya sebutkan tadi untuk menangani sebarang isu-isu sensitif yang
melibatkan kaum dan agama.

Saya rasa lebih baik kita tumpukan kepada dua pelan yang dilancarkan semalam
iaitu pelan 10 tahun tindakan, Pelan Tindakan Perpaduan Negara dan juga pelan lima
tahun, Pelan Keluarga Malaysia Yang Amat Berhormat Perdana Menteri telah lancarkan.
Saya yakin, insya-Allah, rakyat dengan demokrasi yang matang mampu mengambil kira
pendekatan ini berbanding pendekatan yang bersifat punitif ataupun yang lebih menegah
itu.

Tuan Yang di-Pertua: Terima kasih. Yang Berhormat Parit, silakan.
