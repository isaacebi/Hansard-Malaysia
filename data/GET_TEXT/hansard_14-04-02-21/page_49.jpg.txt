DR.29.11.2021 39

12.33 tgh.

Tuan Sivakumar Varatharaju Naidu [Batu Gajah]: Terima kasih Tuan
Pengerusi. B.45, Butiran 020000 — Pembangunan Belia dan Sukan. Kita masih gagal
mewujudkan satu budaya sukan yang unggul bagi negara kita. Sebahagian besar rakyat
negara kita tidak melihat sukan sebagai amalan terpenting dalam hidup mereka. Tahap
penglibatan rakyat dalam bidang sukan adalah masih sederhana.

Menurut hasil dapatan kajian indeks sukan pada tahun 2019, hanya 66.1 peratus
daripada populasi rakyat Malaysia bergiat aktif dalam bidang sukan. Apakah usaha-usaha
yang telah diambil oleh kerajaan untuk meningkatkan penglibatan rakyat dalam sukan
kepada tahap yang lebih tinggi supaya negara kita boleh mencapai status negara
bersukan?

Setiap Ahli Parlimen harus mengambil inisiatif untuk membantu mempromosikan
dan menggiatkan sekurang-kurangnya satu bidang sukan. Untuk makluman Dewan yang
mulia ini, Pusat Khidmat Rakyat Parlimen Batu Gajah menganjurkan kelas karate
bersubsidi untuk kanak-kanak dan percuma untuk golongan dewasa sejak tiga tahun yang
lalu. Sokongan dan sambutan adalah amat menggalakkan. Apakah usaha-usaha kerajaan
untuk memastikan sukan tidak beridentitikan kaum?

Identiti kaum dalam sukan dengan sendirinya telah melemahkan semangat
kesukanan yang tulen. Peluang harus diberikan berdasarkan merit dan bukannya
berdasarkan kaum. Apakah mekanisme yang diwujudkan untuk memastikan tidak wujud
perkauman dalam bidang sukan, terutamanya apabila kita membuat pemilihan di
peringkat sekolah lagi? Sejauh manakah kerjasama di antara Kementerian Belia dan
Sukan dan Kementerian Pendidikan Malaysia dalam usaha-usaha menyuburkan bidang
sukan kepada murid-murid dan guru-guru? Saya juga ingin tahu, apakah status polisi
1Murid 1Sukan?

Tuan Pengerusi, sukan adalah merupakan satu industri yang begitu besar dan
dapat memberikan sumbangan yang signifikan, bukan sahaja dari segi kemanusiaan dan
sosial, tetapi pembangunan ekonomi negara yang ketara. Di samping itu, laluan khas
kemasukan ahli-ahli sukan ke universiti-universiti, knususnya bagi kursus-kursus sains
sukan perlu ditingkatkan. Generasi ahli-ahli sukan yang terpelajar pasti dapat
menyumbangkan kepada aspirasi negara dalam membangunkan sektor sukan. Oleh
sebab pendekatan sains sosial adalah merupakan nadi prestasi sukan, maka fokus dan
penekanan yang optimum dapat memastikan kejayaan sektor sukan negara.

Tuan Pengerusi, sains sukan merupakan satu cabang dalam sains yang mengkaji
respons manusia terhadap aktiviti fizikal. Jadi, bidang ini merangkumi_ sosiologi,
biomekanik, anatomi, psikologi dan lain-lain topik seperti pemakanan, pengurusan sukan,
sosiologi dan psikologi dalam sains sukan. la membantu memahami tindak balas badan
manusia seperti organ, sistem saraf, sistem otot dan tenaga dalam badan semasa
melakukan sesuatu sukan.

Sains sukan adalah satu bidang yang luas merangkumi sains tulen, sains sukan
gunaan, sains sukan generik dan sebagainya. Bidang sains sukan perlu diberikan
perhatian khusus untuk pembangunan sektor sukan di negara kita. Saya ingin mengetahui
antara universiti-universiti, yang manakah menawarkan kursus sains sukan bersama-
sama dengan jumlah pengambilan pelajar setiap tahun. Saya juga mencadangkan supaya
institusi-institusi pengajian tinggi seperti politeknik dan kolej komuniti juga menawarkan
kursus sains sukan. Selain itu, penubuhan sebuah universiti sukan juga akan
meningkatkan tahap sukan negara ke taraf antarabangsa.

Tuan Pengerusi, Butiran 01800 — Penyediaan Sukan Antarabangsa. Karate
adalah sukan yang berpotensi tinggi di negara kita. Sukan ini juga pernah menaikkan
nama negara kita dalam banyak temasya sukan di peringkat antarabangsa. Sukan ini
boleh dibawa ke tahap yang lebih tinggi jika kerajaan memberi sokongan dan dukungan.
Apakah perancangan kerajaan untuk membangunkan dan memajukan sukan karate
negara kita? Apakah perspektif kerajaan terhadap sukan ini dan persediaan kita untuk
menghadapi pertarungan di persada antarabangsa?
