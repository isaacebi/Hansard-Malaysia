DR.29.11.2021 47

Dato’ Seri Ahmad Faizal bin Azumu: Terima kasih Yang Berhormat. Kami telah
pun meneliti tentang perkara ini dan pihak MSN dan juga pihak KBS telah pun memberi
komitmen bahawa segala perancangan daripada atlet-atlet kita dan juga persatuan-
persatuan sukan yang akan mengambil bahagian tidak akan terabai dan memastikan
mereka akan berada di tahap prestasi yang terbaik bagi mencapai sasaran yang telah
ditetapkan.

Selain daripada itu, berkenaan dengan Program Pelapis dan perancangan
kementerian untuk memastikan kesinambungan bakat-bakat baharu bagi menggantikan
atlet-atlet yang sedia ada, KBS bersama Majlis Sukan Negara...

Tuan Haji Ahmad bin Hassan [Papar]: [Bangun]

Dato’ Seri Ahmad Faizal bin Azumu: ...Bersama pemegang taruh amat komited
dalam usaha untuk melahirkan kumpulan bakat-bakat yang berpotensi dan berkualiti
untuk digilap. Program pembangunan jangka panjang telah dilaksanakan bagi
memastikan kesinambungan atlet-atlet senior yang sedia ada. Antara program-program
yang telah dilaksanakan adalah seperti Program Pelapis Negeri, program bakat serta
program khas iaitu Program Pembangunan Bola Sepak Negara (PPBN), Program
Pembangunan Ragbi Negara, Program Pembangunan Hoki Negara dan juga Junior
Cycling Malaysia.

Selain daripada itu, kementerian juga terlibat dalam program akar umbi iaitu
Program Malaysia Talent Identification and Development (MyTID KPM-KBS) yang
merupakan program yang bertujuan untuk mengenal pasti bakat yang berpotensi dalam
kalangan murid-murid sekolah. Program MyTID KPM-KBS ini adalah kerjasama antara
Kementerian Belia dan Sukan dengan Kementerian Pendidikan Malaysia yang dijangka
akan membantu memperluaskan tapak penyertaan bakat-bakat baharu ataupun talent
pool, dengan izin, seawal usia tujuh tahun yang berpotensi di peringkat akar umbi untuk
dikenal pasti dan mengurangkan risiko drop-out dan deselection.

Tuan Haji Ahmad bin Hassan [Papar]: Papar, Papar. Boleh Papar minta
laluan?

Dato’ Seri Ahmad Faizal bin Azumu: Silakan.

Tuan Haji Ahmad bin Hassan [Papar]: Tidak ada kesempatan untuk berbahas
tadi. Jadi, sekejap sahaja. Terima kasih Tuan Pengerusi dan juga terima kasih kepada
Yang Berhormat Menteri yang memberi laluan.

Maksud P.45 Butiran 00601 — Naik taraf Kompleks Belia dan Sukan Negeri-negeri
yang mana ia diperuntukkan sebanyak RM29.4 juta. Jadi, apa yang saya ingin luahkan di
sini ialah berkenaan dengan Kompleks Mini Stadium di Kampung Beringgis, Papar yang
mana ia dahulu di bawah daripada RMKe-11 dan sekarang sudah RMKe-12.

Saya ingat lagi Yang Berhormat Menteri baru-baru ini memberitahu di Dewan ini
bahawa kalau kita tidak cukup peruntukan, kita boleh buat yang mana yang paling penting.
Kita buat penambakan ataupun kita buat site preparation untuk padang supaya orang
boleh main bola dan juga balapan dan mana yang perlu. Ini yang paling penting fasal di
sana di tempat di Beringis ini, kita ada lebih daripada 100,000 orang daripada kampung-
kampung yang berdekatan. Inilah yang paling penting untuk kita. Jadi, saya meminta
kepada Yang Berhormat Menteri supaya memberi perhatian ke atas masalah ini. Terima
kasih.

Dato’ Seri Ahmad Faizal bin Azumu: Terima kasih Yang Berhormat. Saya akan
ambil perhatian terhadap perkara tersebut. Saya sambung menjawab kepada Yang
Berhormat Bukit Mertajam berkenaan dengan Anugerah SHAKAM kepada pemenang
pingat di Tokyo 2020.

Untuk makluman Yang Berhormat, sememangnya hadiah kemenangan yang
melibatkan sejumlah peruntukan sebanyak RM5.22 juta masih belum dilunaskan lagi
ekoran ia merupakan jumlah yang agak besar yang perlu dirujuk kepada Kementerian
Kewangan terlebih dahulu. Namun, ia adalah dalam tindakan untuk mendapatkan
kelulusan Jemaah Menteri.
