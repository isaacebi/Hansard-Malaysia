74 DR.29.11.2021

memastikan pembayaran cukai tanah mengikut jadual yang telah ditetapkan. Seterusnya,
saya mohon perincian kerajaan mengenai jumlah hasil cukai yang dikutip oleh kerajaan
negeri dan dalam masa yang sama saya ingin mendapat maklumat iaitu untuk Kemaman
berapakah keluasan tanah persekutuan di daerah Kemaman. Sekian, terima kasih.

Tuan Pengerusi: Terima kasih Yang Berhormat Kemaman. Dengan itu, tamatlah
sesi perbahasan di peringkat jawatankuasa bagi Kementerian Tenaga dan Sumber Asli.
Saya dengan hormatnya mempersilakan Yang Berhormat Menteri untuk menjawab, 30
minit. Yang Berhormat Menteri.

4.43 ptg.

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum dan salam sejahtera. Salam Keluarga Malaysia. Tuan Pengerusi, Ahli-
ahli Yang Berhormat sekalian. Saya ucapkan terima kasih kerana telah diberi peluang
untuk membuat penggulungan di peringkat jawatankuasa bagi Kementerian Tenaga dan
Sumber Asli (KeTSA). Saya ingin mengucapkan terima kasih kepada kerajaan yang telah
meluluskan peruntukan sejumlah RM1.860 bilion kepada kementerian ini di mana
merangkumi RM1.12 bilion perbelanjaan mengurus dan peruntukan pembangunan
sebanyak RM739.21 juta. Walaupun ada kekurangan sebanyak 11.538 peratus, ia
difahami kerana keadaan ekonomi yang dilanda oleh negara sekarang ini. Saya
mengucapkan terima kasih kepada rakan-rakan Ahli-ahli Parlimen seramai 18 orang yang
telah menunjukkan minat yang mendalam untuk membahaskan isu-isu berkaitan dengan
KeTSA ini.

Pertama, saya ingin memberi respons kepada sahabat saya Yang Berhormat
Kuala Langat, mantan Menteri di kementerian ini yang membangkitkan soal monopoli
TNB. Saya ingin menyatakan di sini bahawa sebenarnya, penawaran pindaan (bidding)
bagi Large Scale Solar (LSS) sebenarnya dibuka kepada semua pemain solar di negara
ini termasuk yang besar atau yang kecil, tidak menyekat mana-mana pihak untuk turut
serta dalam proses bidaan ini. Untuk pemain-pemain solar muda dan baharu, KeTSA juga
bukan sahaja menawarkan bidding ini tetapi menawarkan Net Energy Metering (NEM)
yang membuka lebih banyak peluang kepada mereka untuk berkecimpung dalam bidang
solar ini.

Yang Berhormat Kuala Langat juga membangkitkan mengenai perkembangan
perniagaan TNB di luar negara. Saya suka menyatakan bahawa memang TNB
mempunyai jaringan perniagaan di luar negara dan kerajaan tidak mengawal selia
perniagaan TNB di luar negara. Mereka terpulang kepada business activity mereka
dengan izin, untuk mereka pergi ke luar negara.

Yang Berhormat Kuala Langat juga bertanya mengenai tanah Persekutuan yang
tidak dibangunkan. Kementerian mempunyai perancangan ke atas tanah-tanah yang
diperoleh, yang di-acquire oleh kerajaan untuk tujuan satu-satu kementerian. Saya ingin
menyatakan bahawa berdasarkan Pekeliling Ketua Pengarah Tanah dan Galian Bil. 2
2007, tempoh pegangan kepada satu-satu kementerian adalah selama lima tahun sahaja.
Peratusan yang belum dibangunkan sangat rendah sebenarnya iaitu sebanyak 3.67
peratus sahaja iaitu 1,440 lot berbanding dengan 39,247 lot semuanya. Yang tak
dibangunkan 1,440 sahaja Tuan Pengerusi. Jawatankuasa Pemantauan Tanah
Persekutuan yang dipengerusikan oleh Pesuruhjaya Tanah Persekutuan akan
melaksanakan langkah pemantauan ini.

Rakan saya daripada Raub bertanya mengenai adakah peruntukan kepada
Suruhanjaya Tenaga (ST)... [Disampuk]

Dato’ Dr. Xavier Jayakumar a/l Arulanandam [Kuala Langat]: Yang Berhormat
Menteri.

Datuk Seri Takiyuddin bin Hassan: Ya.

Dato’ Dr. Xavier Jayakumar a/l Arulanandam [Kuala Langat]: Saya ingin
mencelah sedikit sahaja Yang Berhormat Menteri.

Datuk Seri Takiyuddin bin Hassan: Ya.
