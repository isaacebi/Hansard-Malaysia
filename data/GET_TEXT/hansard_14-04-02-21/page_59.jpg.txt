DR.29.11.2021 49

Promosi berkaitan ini telah dilaksanakan menerusi pelbagai platform seperti
MACE Careline iaitu talian telefon yang berfungsi 24 jam, peti aduan di tempat-tempat
latihan dan penginapan atlet serta media sosial MSN. Pihak kementerian mengalu-alukan
kerjasama pelbagai pihak yang berkaitan untuk memberikan pandangan dalam usaha
menangani gangguan seksual.

Tuan Sim Chee Keong [Bukit Mertajam]: [Bangun]

Dato’ Seri Ahmad Faizal bin Azumu: Untuk makluman Yang Berhormat juga,
jawatankuasa yang baharu ini adalah menggantikan jawatankuasa yang lama yang
disebutkan oleh Yang Berhormat tadi.

Tuan Sim Chee Keong [Bukit Mertajam]: Mohon Yang Berhormat Menteri
memberikan senarai nama dan juga pengerusi ahli jawatankuasa. Terima kasih.

Dato’ Seri Ahmad Faizal bin Azumu: Saya akan sampaikan secara bertulis.
Terima kasih, Yang Berhormat. Saya teruskan menjawab kepada persoalan yang dibawa
oleh Yang Berhormat daripada Jerai dan juga Yang Berhormat Batu berkenaan dengan
had umur belia di bawah Akta 668 (Pindaan) 2019.

Tuan P. Prabakaran [Batu]: Ada, ada. Batu ada.

Tuan Sim Chee Keong [Bukit Mertajam]: Ada lagi beberapa yang belum
dijawab. Adakah ia akan dijawab kemudian ataupun sudah habis dijawab untuk Bukit
Mertajam?

Dato’ Seri Ahmad Faizal bin Azumu: Dari Bukit Mertajam, setakat itu sahaja.

Tuan Sim Chee Keong [Bukit Mertajam]: Sebab ada soalan tentang peruntukan
khusus kepada pembangunan sukan untuk wanita, satu, dan keduanya tentang jawatan-
jawatan dan juga jumlah perjawatan dalam KBS yang telah saya kemukakan tadi.

Dato’ Seri Ahmad Faizal bin Azumu: Maaf, saya tertinggal tentang perkara itu.
Saya akan sampaikan jawapan itu secara bertulis kepada Yang Berhormat.

Tuan Sim Chee Keong [Bukit Mertajam]: Okey, terima kasih.

Dato’ Seri Ahmad Faizal bin Azumu: Terima kasih. Berkenaan dengan had
umur belia di bawah Akta 668 (Pindaan) 2019, saya ucapkan terima kasih kepada
pandangan-pandangan daripada Yang Berhormat Jerai dan juga Yang Berhormat Batu
berkenaan dengan perkara ini yang dipohon oleh majoriti pertubuhan belia.

Saya selaku Menteri sedang meneliti perkara ini dan akan memberi pertimbangan
yang sewajarnya... [Tepuk] agar pertubuhan belia diberi tempoh yang sesuai untuk
melakukan transisi kepimpinan mereka yang berumur melebihi 30 tahun kepada mereka
yang berumur bawah 30 tahun. Saranan Yang Berhormat Jerai supaya adanya transisi
berkala untuk tempoh tiga tahun, sebenarnya transisi ini akan berlaku menerusi mesyuarat
agung tahunan ataupun pemilihan yang akan mengambil masa hingga tiga tahun selepas
tarikh mula berkuat kuasa Akta 668 (Pindaan) 2019.

Sebagai contoh, sekiranya tarikh kuat kuasa pindaan bermula pada 1 Januari
2022, maka bagi pertubuhan belia yang mengadakan mesyuarat agung tahunan dan
pemilihan tiga tahun sekali, maka transisi kepimpinan kepada bawah umur 30 tahun hanya
akan berlaku sebelum Januari 2025.

01500

Jadi sebenarnya, pertubuhan-pertubuhan belia mempunyai tempoh masa yang
panjang sebelum mematuhi had umur baharu bagi ahli dan pemegang jawatan dalam
pertubuhan belia di bawah pindaan ini.

Daripada Yang Berhormat Jerai mengenai pertambahan kemudahan sukan
prestasi tinggi di negeri Kedah. Sememangnya kita percaya bahawa dengan adanya
kemudahan sukan berprestasi tinggi, boleh menggalakkan lagi program-program
pembangunan bakat sukan dalam kalangan rakyat. Kemudahan-kemudahan sukan
berprestasi tinggi di Kedah telah pun sedia ada, apatah lagi dengan kemudahan-
kemudahan yang telah dibina semasa SUKMA 2006 yang lalu, seperti Pusat Akuatik
