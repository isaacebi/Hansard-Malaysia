10 DR.29.11.2021

Dato’ Haji Salim Sharif [Jempol]: Ya, terima kasih Yang Berhormat Tuan Yang
di-Pertua. Saya difahamkan setakat Ogos lalu, KPLB telah meneruskan sebanyak 1,165
program pembangunan untuk memulih dan merancakkan ekonomi di luar bandar
membabitkan peruntukan sebanyak RM65.78 bilion.

Soalan saya, apakah program-program yang telah dilaksanakan oleh
kementerian sepanjang tahun ini dalam merancakkan budaya usahawan penduduk luar
bandar iaitu menarik lebih ramai lagi untuk terlibat dalam aktiviti keusahawanan dan
sejauh manakah usahawan kementerian terhadap pengadaptasian ekonomi digital
kepada usahawan luar bandar dalam era pemulihan pasca COVID-19. Terima kasih Tuan
Yang di-Pertua.

Tuan Yang di-Pertua: Terima kasih Yang Berhormat Jempol. Silakan Yang
Berhormat Timbalan Menteri.

Datuk Haji Hasbi bin Habibollah: Terima kasih Tuan Yang di-Pertua, terima
kasih Yang Berhormat Jempol. Satu soalan berkaitan dengan senarai, saya tidak dapat
hendak bagikan sebab it’s a very long list. Saya akan beri jawapan dengan secara bertulis.
Akan tetapi dengan tentang pengadaptasian ini, rasanya daripada sejak Mac tahun 2020,
kita sudah, bukan hanya di luar bandar, malah di bandar pun sama, kita sudah mula
belajar membeli barang melalui talian dan sebagainya dan juga peniaga sudah mula
menggunakan perniagaan melalui talian.

01040

Selama hampir dua tahun kita telah pun melalui perkara ini. Rasanya perkara ini
tidak akan diberhentikan, walaupun kita sudah pulih. Rasanya ia akan makin dirancakkan
lagi sebab ia juga adalah satu cara— apatah lagi kalau peniaga atau usahawan yang tidak
mempunyai premis, perniagaan dari rumah dan sebagainya.

Jadi perkara ini memang, insya-Allah, kita sudah mula belajar sejak dua tahun ini
dan akan dirancakkan lagi. Pasal senarai tadi, saya katakan saya akan beri secara
bertulis. Terima kasih.

Tuan Yang di-Pertua: Terima kasih Yang Berhormat Timbalan Menteri. Yang
Berhormat Parit Buntar.

Datuk Seri Dr Mujahid Yusof Rawa [Parit Buntar]: Terima kasih Tuan Yang di-
Pertua. Kalau mahu pantun, begini bunyinya.

Eloklah kita bersiap siaga,
Musuh mara kita benam,
Negara kita, kita jaga,
Mohon Menteri soalan nombor enam.

6. Datuk Seri Dr. Mujahid bin Yusof Rawa [Parit Buntar] minta Menteri
Perpaduan Negara menyatakan usaha memperundangkan tindakan/kata-kata kebencian
antara kaum/agama bagi memastikan hubungan damai berbagai kaum di negara ini.

Timbalan Menteri Perpaduan Negara [Tuan Wan Ahmad Fayhsal bin Wan
Ahmad Kamal]: Bismillahi Rahmani Rahim. Terima kasih Tuan Yang di-Pertua. Terima
kasih Yang Berhormat Parit Buntar atas soalan yang dikemukakan.

Tuan Yang di-Pertua, Dasar Perpaduan Negara dan Rangka Tindakan (blueprint)
Perpaduan Negara 2021-2030 iaitu 10 tahun akan datang yang berlandaskan kepada
Perlembagaan Persekutuan dan Rukun Negara memberi penekanan kepada pemantapan
ekosistem perpaduan yang juga merangkumi penguatkuasaan undang-undang dan
keberkesanan mekanisme pemantauan.

Bagi memastikan hubungan damai pelbagai kaum di negara ini dapat dikekalkan
dan menangani isu antara kaum, kerajaan telah menguatkuasakan undang-undang
seperti berikut:
