4 DR.29.11.2021

Saya bagi satu contoh, di kawasan saya pun ada macam PPR sebab adalah
kerana tidak cukup tanah. Jadi, kutipan daripada jabatan pengurusan tidak mencukupi
untuk membuat kerja pembaikan, naiktarafkan atau penyelenggaraan yang diminta. Jadi
kalau ini akan berlaku, jadi Kerajaan Persekutuan pada masa yang akan datang ia akan
tambah peruntukan sahaja dan saya tidak nampak masalah ini akan diselesaikan. Minta
jawapan daripada Yang Berhormat Timbalan Menteri.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua,
terima kasih Yang Berhormat Tebrau. Johor negeri yang ketiga tertinggi kes. Daripada
kes-kes ini Tuan Yang di-Pertua ialah 256 mesyuarat dan pemilihan, masalah pentadbiran
dan pengurusan 533, penyelenggaraan dan kerosakan 335 kes, isu kewangan, khidmat
nasihat 719 kes, penguatkuasaan 292 dan lain-lain 111. Daripada 2,279 kes, 2,215 telah
dapat diselesaikan.

Tuan Yang di-Pertua, inilah antara masalah yang kita lihat di bawah Kementerian
Perumahan dan Kerajaan Tempatan dan kita sedang mencari jalan bagaimana untuk
membantu perumahan-perumahan ini untuk mereka mengatasi, menghadapi masalah
sepertimana yang diadukan oleh penghuni-penghuni dan sebagainya. Kita sebenarnya
telah menyediakan peruntukan pembaikan kepada rumah-rumah ataupun kondo dan juga
pangsapuri ini.

Oleh sebab itulah sebagai contoh pada tahun ini sahaja, kita telah menyediakan
peruntukan sejumlah RM69 juta dan kita telah belanjakan RM22 juta bagi membantu
projek-projek dan juga isu-isu yang dibangkitkan oleh penduduk berkenaan dengan
perumahan di sini. Jadi saya ingat Tuan Yang di-Pertua, kita kena rundingkan antara
Kerajaan Pusat dengan kerajaan negeri untuk kita mencari jalan bagaimana kita boleh
menurunkan kadar kes aduan dan sebaginya yang boleh menjejaskan keselesaan dan
keharmonian di kawasan-kawasan berkenaan. Terima kasih Tuan Yang di-Pertua.

Tuan Ahmad Fadhli bin Shaari [Pasir Mas]: [Bangun]
Tuan Haji Ahmad bin Hassan [Papar]: Papar minta kasihan.

Tuan Yang di-Pertua: Maaf Yang Berhormat Pasir Mas. Yang Berhormat Papar
sudah tunggu lama sebenarnya, awal-awal sudah bangun.

Tuan Ahmad Fadhli bin Shaari [Pasir Mas]: Pembangkang, kerajaan tidak
dapat lagi.

Tuan Yang di-Pertua: Maaf, maaf.

Tuan Haji Ahmad bin Hassan [Papar]: Terima kasih Tuan Yang di-Pertua. Saya
meneliti jawapan-jawapan yang telah diberikan oleh Yang Berhormat Menteri tadi. Di
Papar memang banyak perumahan PPR dan mereka ini kesemuanya kalau dikira
memang berpendapatan rendah. Akan tetapi apa yang saya terima ialah rungutan-
rungutan daripada penghuni-penghuni di Taman Kinarut Ria di mana mereka ini
meluahkan perasaan sedih betul kepada saya kerana waktu PKPD dan PKP, mereka ini
memang sangat-sangat terkesan.

Jadi, Yang Amat Berhormat Perdana Menteri kita baru-baru ini ada
mengumumkan bahawa moratorium untuk PPR atau sewa ini akan diteruskan sehingga
Disember 2022. Akan tetapi, apa yang mereka rasa ialah mereka disuruh bayar bermula
dari bulan Oktober tahun ini. Jadi mereka mengajukan masalah mereka ini, macam mana
mereka boleh membayar sewa-sewa ini sedangkan mereka pada ketika ini memang
susah. Selain daripada itu, apa yang mereka luahkan juga ialah berkenaan dengan
bekalan elektrik dan juga bekalan air. Apabila bekalan elektrik terputus, maka bekalan air
akan terputus. Bukannya sehari, tetapi berminggu-minggu.

Jadi saya ingin dan meminta kepada jabatan-jabatan berkenaan yang tahu hal ini
supaya dapat mengambil perhatian secepat mungkin. Apa yang paling penting ialah
berkenaan dengan sewa ini, kalau ya pun, berilah mereka peluang dan janganlah selalu
mendesak supaya orang-orang ini terpaksa membayar sedangkan Yang Amat Berhormat
Perdana Menteri kita sudah memberi moratorium sehingga tahun 2022. Terima kasih
banyak-banyak.
