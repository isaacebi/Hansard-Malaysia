DR.29.11.2021 59

(iii) penarafan kemampuan industri perlombongan dan pengkuarian
menggunakan kaedah Sustainable Development Indicators
(SDI), dengan izin; dan

(iv) inovasi dan pengkomersialan produk mineral negara melalui
kerangka Pelan Transformasi Industri Mineral Negara 2021-2030
(TIM 2021-2030).

Persoalan saya, apakah hasil kajian sumber REE ini di kawasan-kawasan di
seluruh Malaysia khususnya di negeri Kedah? Saya juga difahamkan bahawa REE yang
dijumpai di kawasan kami tidak ada radioaktif dan tidak perlu melombong dan tidak perlu
tebang sebarang pokok. Apakah perancangan dan strategi berkesan untuk menguruskan
sumber ini?

Jadi, pada saya, saya harap kerajaan dapat mengambil tindakan sebab kajian ini
agak lama dah, kalau kita tengok. Saya yakin dan percaya kalau sekiranya kerjasama
dalam bidang pembangunan industri mineral negara antara agensi-agensi berkenaan,
kerjasama itu penting bagi memajukan lagi industri mineral dengan lebih cekap. Kalau
tanya saya, kalau perkara ini berlaku, tidak mustahil, Tuan Pengerusi, Baling dan Sik, kita
boleh membawa syarikat gergasi seperti Apple, Samsung untuk datang ke situ.

Tuan Pengerusi, Tuan Pengerusi juga orang Kedah. Sememangnya Kedah kalau
disebutkan kawasan Baling, kawasan Sik, kawasan yang mundur dan _ miskin.
Kemungkinan ini adalah kerja Allah SWT. Memang betul dahulu orang Baling, orang Sik,
di antara yang agak mundur dan miskin tetapi kemungkinan perkara yang tersurat adalah
miskin, tersirat Allah SWT meletakkan perkara REE ini iaitu REE ini dalam kawasan kami.
Secara kebetulan, Tuan Pengerusi, Yang Berhormat Menteri yang ada pada hari ini dari
Kota Bharu tetapi beliau sendiri dilahirkan di Sik. Ini semua tersurat dan tersirat dalam
Luth Mahfuz.

Jadi, saya harap Yang Berhormat Menteri akan melihat perkara ini dan apakah
kajian yang dibuat hari ini dapat kita merealisasikan. Ini kerana perkara ini amat penting
memandangkan Sik dan Baling ini hasil kami potong getah saja, Tuan Pengerusi,
pertanian sahaja. Jadi dengan adanya rare earth element ini, saya yakin dan percaya
dengan izin Allah SWT, kita boleh dapat manfaatkan, apatah lagi tidak ada radioaktif, tidak
perlu tebang pokok, ada teknologi baharu sekadar menebuk lubang di tanah dan boleh
mengeluarkannya. Ini satu perkara yang amat-amat jelas dan saya harap jawapan akan
kita terima.

Satu lagi saya hendak sebut iaitu Butiran 050400 — Subsidi Bil Elektrik. Pada
masa zaman pandemik COVID-19, MCO, saya ucapkan setinggi-tinggi penghargaan dan
terima kasih kepada pihak TNB kerana telah beri kelonggaran, tidak potong bil orang
Baling, orang Sik walaupun tidak mampu bayar dan sebagainya. Akan tetapi pada hari ini,
saya ingin bertanyakan satu soalan yang agak penting. Ramai kawan tanya dan saya juga
ada masalah yang sama.

Ini berkaitan dengan syarikat Bitcoin. Syarikat ini yang mana pihak polis telah
menumpaskan perlombongan mata wang crypto Bitcoin. Saya difahamkan berpuluh juta
ringgit TNB telah kehilangan wang hasil mereka telah mencuri elektrik. Bukan sekadar itu,
ramai tenant ataupun ramai tuan punya rumah atau tuan punya pejabat telah menjadi
mangsa pada hari ini di mana mereka menyewa premis pejabat tersebut menggunakan
urusan perniagaan Bitcoin ini, akhirnya mereka tidak membayar bil api yang mencecah
ada yang sampai RM300 ribu, RM500 ribu dan ada yang mencecah sampai berjuta ringgit.

Jadi, saya tahu juga pihak TNB ada satu gerakan Ops Elektrik yang cuba
merampas dan cuba menahan dan sebagainya. Di Shah Alam baru-baru ini, RM1.28 juta.
Di Shah Alam sahaja, satu syarikat. Jadi saya harap, saya hendak tahu jawapan, apakah
tindakan TNB? Bagaimana berkesannya? Sebab lebih baik kita tolong rakyat B40 ini,
saya sangat setuju. Saya dah ucapkan terima kasih, setinggi-tinggi syabas dan
penghargaan kepada pihak TNB tetapi pada masa yang sama, syarikat-syarikat yang
mengambil kesempatan ini, pihak polis telah memainkan peranan mereka.

Pihak polis telah menahan dan sebagainya dengan perlombongan tersebut tetapi
apakah tindakan proaktif pihak TNB di bawah kementerian Yang Berhormat Menteri untuk
