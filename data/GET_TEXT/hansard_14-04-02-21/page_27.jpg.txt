DR.29.11.2021 17

filem yang melanggar keputusan Ahli Lembaga Penapis Filem kita dan ini tertakluk kepada
akta kita. Terima kasih.

Tuan Yang di-Pertua: Terima kasih. Seterusnya Yang Berhormat Tebrau.

Tuan Steven Choong Shiau Yoon [Tebrau]: Terima kasih Tuan Yang di-Pertua.
Soalan saya, soalan 9.

9. Tuan Steven Choong Shiau Yoon [Tebrau] minta Menteri Belia dan Sukan
menyatakan sebab-sebab kegagalan atlet Malaysia memungut pingat emas di Sukan
Olimpik selama ini dan sama ada ini adalah kegagalan daripada pihak kementerian atau
atlet sendiri.

Timbalan Menteri Belia dan Sukan [Dato’ Sri Ti Lian Ker]: Terima kasih Tuan
Yang di-Pertua. Kementerian telah menerusi Majlis Sukan Negara melaksanakan program
Road to Tokyo 2020 sebagai persediaan atlet-atlet negara menghadapi cabaran untuk
meraih pingat emas pertama negara di temasya Sukan Olimpik dan Paralimpik Tokyo.

Namun begitu, disebabkan oleh pandemik COVID-19, atlet-atlet negara telah
melalui pelbagai cabaran baharu yang sangat berbeza dan tiada precedent, dengan izin
sebelum ini ke atas program persediaan atlet daripada segi latihan, daripada segi
pendedahan kejohanan peringkat antarabangsa dan juga penyertaan kejohanan-
kejohanan untuk kelayakan Olimpik dan Paralimpik 2020.

Beberapa faktor telah dikenal pasti menyumbang kepada kegagalan untuk meraih
pingat emas iaitu kita tidak dapat menyertai latihan dan kejohanan-kejohanan kompetitif
kerana terpaksa dibatalkan dan ada juga ditangguhkan. Hanya sebanyak 15 daripada
latihan luar negara yang kita dapat laksanakan daripada sasaran sebanyak 125 program
yang telah kita rancang.

Manakala daripada segi pendedahan pertandingan luar negara pula, hanya
sebanyak 67 daripada pertandingan sahaja yang dapat kita sertai daripada perancangan
asal iaitu sasaran sebanyak 372 pertandingan.

Kejohanan antarabangsa yang sangat terhad telah menyukarkan analisa yang
tepat dan prestasi pesaing-pesaing dari negara luar. Tidak banyak data yang dapat kita
kumpulkan ataupun dapat kita perolehi untuk membandingkan prestasi semasa atlet-atlet
negara dengan pesaing-pesaingnya.

Daya ketahanan mental atau psikologi di kalangan atlet negara semasa pandemik
COVID-19 turut juga mempengaruhi prestasi atlet. Perkara ini bukan sahaja dihadapi oleh
atlet-atlet tempatan, bahkan juga turut dialami oleh bintang-bintang Olimpik edisi lepas
yang gagal mempertahankan pingat emas mereka seperti Simone Biles, Kohei Uchimura,
Noah Lyles, Kento Momota, Novak Djokovic dan sebagainya.

Untuk makluman Ahli Yang Berhormat, kegagalan ini adalah tanggungjawab
daripada semua pemegang taruh yang terlibat seperti kementerian, persatuan sukan
kebangsaan, jurulatih-jurulatih dan juga atlet-atlet. Kegagalan ini bukanlah sesuatu yang
kita inginkan ataupun semua pihak memang bersama-sama berganding bahu untuk
mengatasi.

Walau bagaimanapun, kementerian mengucapkan tahniah dan terima kasih
kepada atlet-atlet negara yang telah berjuang sebaik mungkin menggalas amanah atas
nama Malaysia di edisi Tokyo 2020 kali ini. Kesediaan berlatih dalam ancaman COVID-
19 adalah satu pengorbanan yang besar demi mengharumkan nama negara Malaysia.

Untuk makluman Ahli-ahli Yang Berhormat, beberapa orang atlet perlu kita beri
pujian atas peningkatan pencapaian seperti Datuk Mohammad Azizulhasni Awang dalam
acara kegemarannya keirin yang berjaya memenangi satu pingat perak, sekali gus
memperbaiki pencapaian di Sukan Olimpik Rio 2016, di mana beliau hanya meraih pingat
gangsa. Manakala gandingan Aaron Chia-Soh Wooi Yik menerusi acara beregu lelaki
sukan badminton, berjaya merangkul pingat gangsa setelah menewaskan pasangan
nombor dua dunia dari Indonesia.
