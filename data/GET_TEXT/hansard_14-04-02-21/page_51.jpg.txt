DR.29.11.2021 41

ini bagi menghadapi pilihan raya dan adakah pihak kementerian sudah bersiap sedia
melaksanakan perancangan yang telah dirancang oleh pihak kementerian.

Tuan Pengerusi, saya ingin menyentuh Maksud P.45 Butiran 00601 — Naik Taraf
Kompleks Belia dan Sukan Negeri-negeri. Saya ingin mengucapkan tahniah atas
kenaikan perbelanjaan melebihi 100 peratus untuk butiran ini. Ini menunjukkan kerajaan
Keluarga Malaysia sangat memandang serius keperluan untuk menaik taraf kompleks
belia dan sukan negeri-negeri.

Negeri Kelantan misalnya jauh tertinggal berkaitan kompleks belia dan sukan ini
dan amat memerlukan terutama untuk persiapan menghadapi SUKMA 2026 nanti. Insya-
Allah, hanya Kelantan satu-satunya negeri di Malaysia yang belum menganjurkan SUKMA
ini. Saya harap penganjuran di Kelantan nanti menjadi antara penganjuran terbaik
SUKMA, insya-Allah.

Pembinaan Stadium Bukit Merbau yang bakal menjadi venue utama SUKMA
2026, semestinya diiringi venue-venue lain di setiap daerah agar penganjuran sukan ini
dapat dirasai oleh penduduk setiap daerah. Kuala Krai sendiri merupakan antara daerah
yang melahirkan ramai pemain sepak takraw yang berbakat dan berkaliber. Pemain negeri
malah pemain negara juga ada yang berasal dari Kuala Krai.

Oleh yang demikian, saya sangat berharap venue utama untuk sepak takraw nanti
akan diwujudkan di Kuala Krai. Tentunya jika hasrat dan impian ini tercapai kita akan dapat
melihat suatu hari nanti Kuala Krai akan menjadi daerah yang bakal melahirkan bakat-
bakat pemain sepak takraw terbaik di Malaysia dan di dunia.

Dalam masa yang sama, saya juga berharap daerah-daerah lain juga mendapat
limpahan kemajuan daripada SUKMA 2026 yang akan dilaksanakan nanti. Saya mohon
kepada pihak kementerian memperincikan jenis sukan dan daerah yang terbaik dan
menonjol dalam bidang sukan masing-masing dan venue-venue tersebut dibina
berdasarkan kepada perkara tersebut. Saya yakin penganjuran SUKMA 2026 nanti di
Kelantan, tidak hanya akan menjadi meriah semasa temasya berlangsung tetapi ia akan
menjadi titik tolak untuk melahirkan atlet-atlet yang terbaik di negara dan di dunia.

Tuan Pengerusi, yang terakhir ialah Maksud P.45 Butiran 02007 — Kompleks
Sukan Komuniti. Di Kuala Krai, terdapat banyak gelanggang futsal yang telah dibina
sebelum ini yang perlu di naik taraf kerana ianya dibina secara terbuka iaitu tiada bumbung
yang menutupinya. Gelanggang ini tidak dapat digunakan semasa musim hujan apatah
lagi di musim tengkujuh seperti sekarang ini. Saya mencadangkan kepada pihak
kementerian untuk menaik taraf gelanggang-gelanggang futsal ini kepada gelanggang
futsal tertutup iaitu membina bumbung agar ia dapat digunakan sepanjang masa.

Selain itu, saya juga mencadangkan diadakan pencahayaan dan lampu limpah
agar ia dapat digunakan pada waktu malam. Dengan adanya kemudahan ini, pastinya
nanti kegiatan sukan dapat berlangsung sepanjang masa dan ia akan memberi kebaikan
daripada segi kesihatan kepada anak-anak muda selain mengelakkan mereka terjerumus
kepada aktiviti yang tidak berfaedah seperti lumba haram, dadah, lepak dan sebagainya.
Itu. sahaja Tuan Pengerusi, terima kasih. Wassalamualaikum warahmatullahi
wabarakatuh.

Tuan Pengerusi [Dato’ Mohd Rashid Hasnon]: Terima kasih Yang Berhormat
Kuala Krai. Seterusnya saya menjemput Yang Berhormat Tampin.

12.45 tgh.

Datuk Dr. Hasan bin Bahrom [Tampin]: Terima kasih Tuan Pengerusi.
Bismillahi Rahmani Rahim. [Membaca sepotong ayat Al-Quran] Saya terlibat di dalam
perbahasan ini mengucap tentang B.45 Butiran 020000 — Pembangunan Belia dan Sukan
di mana peruntukan yang diberikan yang mencecah kepada RM335 juta, berkurangan
hampir RM10 juta daripada peruntukan yang lepas. Kalau kita dapati pembangunan belia
amat penting demi masa depan negara yang lebih cemerlang khususnya pembangunan
kemahiran belia dalam pelbagai aspek. Negara memerlukan belia yang mempunyai
kemantapan ilmu, ketinggian akal dan kehebatan nilai diri ataupun sahsiah.
