DR.29.11.2021 45

Atas kesedaran ini sejak 2019, saya dan rakan-rakan secara bipartisan antara
Yang Berhormat Pasir Mas, Yang Berhormat Sibuti, Yang Berhormat Pensiangan, Yang
Berhormat Paya Besar, Yang Berhormat Johor Bahru, Yang Berhormat Setiawangsa,
Yang Berhormat Batu Kawan, Yang Berhormat Kuching, Yang Berhormat Kota Belud,
Yang Berhormat Batu dan Yang Berhormat Sik dan yang lain-lain telah mengerakkan
Kaukus Ahli Parlimen Muda Dewan Rakyat dan telah menjalankan banyak siri program
untuk mengajak lebih ramai anak muda dari seluruh negara ikut serta menyertai proses
demokrasi dalam negara kita. Bila mereka melihat wakil rakyat pelbagai parti daripada
kerajaan dan pembangkang dapat duduk bersama, ini akan memberi satu perspektif baru
kepada mereka.

Jadi soalan saya, apakah langkah-langkah yang telah dan akan diambil oleh
kementerian untuk meningkatkan kesedaran belia tentang undi 18 dan kepentingan
mereka untuk terlibat dalam kepimpinan di pelbagai peringkat dan bagaimanakah peranan
Ahli-ahli Parlimen dapat dilibatkan.

Di bawah Butiran 020200 — Pembangunan Kemahiran Belia dan Butiran 030700
— Program Kemahiran Belia. Ini sebab saya melihat semua butiran yang ada lebih
berfokus kepada kepimpinan dan sukan. Mungkin butiran ini sesuai untuk saya sebut
tentang pembangunan belia yang lebih menyeluruh kerana belia ini meskipun daripada
segi usia nampak muda tetapi demografi mereka juga pelbagai. Ada pelajar, ada bekerja.
Ada di bandar, ada di luar bandar. Ada wanita, ada lelaki. Ada yang bujang dan ada yang
berkahwin.

Jadi saya minta kementerian juga turut memasukkan sebagai antara program
yang penting dalam persoalan pembinaan kemahiran ialah tentang pengurusan
kewangan, pengurusan keluarga, bahkan pengurusan kesihatan. Ini kerana kita banyak
mendengar isu-isu rumah tangga yang bergolak ketika usia muda, ramai belia bankrap
dan ramai belia menghadapi— macam sebahagian wakil rakyat telah menyebut tentang
krisis kesihatan mental dan sebagainya.

Di bawah Butiran 031300 - Program Latihan dan Pembangunan Sukan Majlis
Sukan Negara, Butiran 01800 — Penyediaan Sukan Antarabangsa, Butiran 02400 —
Gelanggang Sukan. Kita ada SUKMA dari semasa ke semasa, banyak pelaburan sukan
dibuat daripada segi infrastruktur tetapi selepas SUKMA kita nampak ia tidak
diselenggarakan dengan baik. Saya ingat wajar penelitian dibuat supaya ada
kesinambungan daripada segi penggunaan.

Misalnya kalau ada latihan berpusat (centralized training) atlet-atlet negara dan
juga negeri, kita boleh tentukan misalnya sukan ‘A’ buat di negeri Perlis, sukan ‘B’ mungkin
buat di Johor. Jadi dengan cara ini, kemudahan sukan ini tidaklah terbazir ataupun kita
buat kalau selepas ini SUKMA buat di Johor, jadi untuk latinan atlet negara dalam tempoh
dua tahun seterusnya akan berpusat di Johor. Jadi, barulah kemudahan ini dapat
digunakan secara optimum.

Saya juga hendak bertanya kerana latihan dan juga persediaan atlet kita terjejas
semasa pandemik. Apakah usaha yang dilakukan oleh kementerian bagi memastikan
atlet-atlet kita berada pada tahap kecergasan dan juga daya saing yang tinggi bagi
menyertai kejohanan-kejohanan bersifat serantau ataupun antarabangsa.

Selain daripada infrastruktur sukan yang digunakan oleh atlet-atlet kebangsaan
dan juga negeri ini, saya juga hendak tahu jumlah gelanggang futsal yang telah dibuat di
peruntukan KBS sejak dulu serta jumlah perbelanjaannya. Banyak kita tengok di seluruh
negara gelanggang ini tidak diselenggarakan dan ada dibuat di tempat yang tidak sesuai.
Misalnya di tempat saya ada juga gelanggang yang dibuat di kawasan yang ditenggelami
oleh air laut ketika pasang. Kita mesti belajar daripada pengalaman ini untuk tidak
membazir peruntukan. Jadi kita tidak perlu buat terlalu banyak dan kita juga perlu memilih
kawasan yang lebih sesuai.

Terakhir, di bawah Butiran 020100 — Belia dan Sukan. Saya hendak juga sebut
ketika krisis pandemik kerana tidak boleh keluar negara, ramai yang mengambil inisiatif
memanfaatkan masa lapang mereka dengan cara sendiri. Yang agak menonjol saya ingat
