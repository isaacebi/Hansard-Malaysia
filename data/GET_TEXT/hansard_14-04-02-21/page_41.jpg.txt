DR.29.11.2021 31

Hal ini kerana kalau tidak mampu laksanakan, perkara itu akan jadi gajah putih
lah di tempat-tempat taman ini. Juga, banyak aduan yang kita tahu bukan baharu tetapi
sudah lama, bahawa ada pihak tertentu yang ambil kesempatan mengenakan kadar sewa
dan sebagainya atas alasan untuk penyelenggaraan tetapi sebenarnya masuk kantung
sendiri, terutamanya orang-orang politik di bawah inilah. Hal ini saya rasa Yang Berhormat
Menteri tahu dan arif dalam isu ini.

Saya ada soalan khusus berkenaan dengan padang di Sekolah Menengah
Kebangsaan Bandar Baru Uda. Saya difahamkan KBS sebelum ini ada turunkan
peruntukan untuk bina padang baharu; boleh main ragbi di sana. Akan tetapi, penyerahan
itu masih belum berlaku. Mungkin ada kerjaya yang belum sempurna. Saya sepatutnya
lawat sekolah tetapi masih belum sempat.

Cuma, selepas diserahkan itu, penyelenggaraan itu bagaimana? Sama ada
diserahkan kepada sekolah dalam keadaan belanjawan penyelenggaraan mungkin tidak
dimasukkan sebelum ini. Jadi, mohon pihak KBS dapat tengok padang tersebut sebab itu
akan jadi padang utama selain di Dataran Johor Bahru yang mana selalu kita ada
kejohanan ragbi di sana. Akan tetapi, saya percaya dengan adanya padang di SMK
Bandar Baru Uda ini sangat membantu.

Akhir sekali Tuan Pengerusi, Butiran 00601 — Naik Taraf Kompleks Belia dan
Sukan Negeri-negeri. Spesifik juga, di Johor Bahru ada Kompleks Belia dan Sukan Larkin.
Memang ada ura-ura hendak dipindahkan dan sebagainya. Malah bagi saya, dalam
keadaan sebelum ini Johor Bahru bersiap-sedia untuk menyambut Sukan SUKMA, saya
difahamkan bahawa telah ditangguhkan sehingga tahun 2024.

Akan tetapi, kemudahan di persekitaran itu sudah siap. Kita sudah ada kolam
renang dan arena yang sudah baharu. Kemudian, daripada segi kemudahan di situ sudah
ditambah baik. Kompleks Belia dan Sukan itu terletak di tengah-tengah. Jadi, saya
memang mengharapkan kalau pihak kementerian dapat kekalkan kompleks tersebut di
kawasan itu. Hal ini kerana cadangan perpindahan, kalau di kawasan Mount Austin,
walaupun itu nama dalam taman tetapi itu sudah taman yang lain. Jadi, saya harap kalau
boleh mohon pertimbangan dengan Yang Berhormat Menteri baharu, hasrat baharu,
hendak jadi orang muda. Saya orang muda, jadi saya mohonlah pihak Yang Berhormat
Menteri untuk pertimbangkan permohonan ini.

Sekian, terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih, Yang Berhormat
Johor Bahru. Seterusnya, saya jemput Yang Berhormat Parit.

11.58 pg.

Dato’ Mohd Nizar bin Haji Zakaria [Parit]: Assalamualaikum warahmatullahi
wabarakatuh. Salam sejahtera. Terima kasih Tuan Pengerusi.

Saya terus kepada Butiran 020100 — Belia dan Sukan. Saya melihat peruntukan
untuk belia dan sukan ini telah mengalami peningkatan peruntukan daripada
RM96,509,800 pada tahun 2021 kepada RM103,948,500 pada tahun 2022. Saya melihat
e-Sukan kini menjadi fenomena baharu di kalangan anak muda dan dilihat mempunyai
prospek terbaik bagi pembangunan sukan negara dan pada masa yang sama berpotensi
untuk dijadikan juga sebagai kerjaya.

Saya ingin bertanya kepada pihak kementerian, apakah terdapat sebarang bentuk
program pembangunan e-Sukan yang akan dilaksanakan kepada belia bagi membantu
belia menjana pendapatan melalui e-Sukan ini? Adakah terdapat sebarang perancangan
oleh pihak kementerian untuk menubuhkan sebuah akademi e-Sukan sebagai salah satu
usaha untuk mencari lebih ramai bakat pelapis dalam bidang ini?

Tuan Pengerusi, saya mengambil Butiran 020200 — Pembangunan Kemahiran
Belia. Saya melihat peruntukan untuk pembangunan kemahiran belia ini telah mengalami
penurunan peruntukan yang agak ketara iaitu daripada sebanyak RM189,175,400 pada
tahun 2021 kepada RM164,733,800 pada tahun 2022. Saya mohon penjelasan kenapa
berlaku pengurangan peruntukan pada butiran ini.
