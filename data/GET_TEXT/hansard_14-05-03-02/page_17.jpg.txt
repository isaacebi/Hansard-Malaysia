DR. 4.10.2022 12

Bagi menangani masalah harga tiket penerbangan yang tinggi, Kementerian
Pengangkutan telah mengadakan perbincangan dengan Suruhanjaya Penerbangan
Malaysia (MAVCOM) dan syarikat-syarikat penerbangan domestik bagi memastikan harga
tiket penerbangan yang ditawarkan adalah kompetitif. Hasil perbincangan tersebut, syarikat-
syarikat penerbangan telah bersetuju untuk menambah kapasiti penerbangan dari semasa
ke semasa bergantung pada permintaan.

Untuk makluman Yang Berhormat Kinabatangan dan Yang Berhormat Lanang,
berdasarkan pemerhatian oleh MAVCOM pada 14 September 2020, harga tambang
penerbangan sehala kelas ekonomi bagi tempoh penerbangan untuk musim perayaan Tahun
Baru Cina 2023 iaitu dari 18 hingga 26 Januari 2023 tempoh pemerhatian adalah antara
RM100 hingga RM1,235.

Manakala bagi 20 hingga 21 Januari 2023 tempoh puncak, harga tambang sehala
adalah antara RM210 hingga RM1,400. Daripada julat harga tambang tersebut, majoriti harga
tiket penerbangan tersedia untuk pembelian bagi semua laluan ekonomi sehala ke wilayah
Sabah dan Sarawak pada tempoh yang dipantau adalah di bawah RM400.

Kementerian Pengangkutan melalui MAVCOM akan meneruskan pemantauan
terhadap harga tiket penerbangan bagi semua laluan penerbangan domestik termasuk
laluan-laluan di antara Semenanjung Malaysia dengan Sabah dan Sarawak. Berhubung
dengan harga tiket penerbangan domestik dalam Sarawak sepertimana yang dibangkitkan
oleh Yang Berhormat Lanang, kadar tambang yang dikenakan oleh syarikat MASwings ke
kawasan luar bandar di Sarawak adalah berdasarkan siling yang telah ditetapkan oleh
kerajaan yang telah dipersetujui dalam Mesyuarat Jemaah Menteri pada 20 Julai 2011.

Harga siling yang ditetapkan ini adalah tidak termasuk dengan bayaran lain seperti
cukai, yuran dan caj. Sehingga kini, tiada kenaikan harga siling yang telah dilaksanakan atau
diumumkan oleh kerajaan sejak 2011.

Timbalan Yang di-Pertua [Dato’ Mohd Rashid Hasnon]: Yang Berhormat
Timbalan Menteri, masa. Jawapan ringkaskan.

Dato' Henry Sum Agong: Ya, sedikit lagi. Pihak operator iaitu MASwings yang
melaksanakan perkhidmatan RAS tidak akan menaikkan tambang dengan sewenang-
wenangnya kerana tertakluk kepada harga siling yang telah ditetapkan di bawah Perjanjian
Public Service Obligation for Rural Air Service (PSO for RAS).

Untuk makluman Yang Berhormat Lanang, kementerian senantiasa menggalakkan
syarikat-syarikat penerbangan negara untuk meningkatkan kapasiti penerbangan semasa
musim-musim perayaan, khususnya di laluan-laluan yang mempunyai permintaan yang tinggi
seperti Kuala Lumpur—Sibu, Pulau Pinang—Sibu dan Johor Bahru—Sibu.

Walau bagaimanapun, keputusan untuk meningkatkan kekerapan bagi laluan
tersebut adalah keputusan komersial yang dibuat oleh syarikat penerbangan berasaskan
kepada daya maju (commercial viability) laluan. Buat masa ini, terdapat 35 penerbangan
seminggu bagi laluan Kuala Lumpur—Sibu, satu penerbangan seminggu bagi laluan Pulau
Pinang-—Sibu dan tujuh penerbangan seminggu bagi laluan Johor Bahru—Sibu. Sekian, terima
kasih.
