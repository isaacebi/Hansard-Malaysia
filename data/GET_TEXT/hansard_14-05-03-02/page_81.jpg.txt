DR. 4.10.2022 76

pelbagai kesan negatif sekiranya tidak diwujudkan elemen yang benar-benar boleh
mengawal multiplicity ini.

Antara kesan negatif ketara yang bakal wujud ialah perwakilan pekerja akan
berpecah belah yang bakal melemahkan suara pekerja itu sendiri. Di negara ini kira-kira
hanya enam peratus sahaja daripada jumlah keseluruhan pekerja yang menyertai kesatuan
sekerja. Malangnya, apabila suara enam peratus ini tidak senada, maka secara logiknya
mereka akan kehilangan suara yang kuat untuk memperjuangkan hak-hak mereka.

Di samping itu juga, atas nama kebebasan untuk berkesatuan maka situasi ini
memberi peluang kepada mana-mana majikan yang tidak bertanggungjawab untuk membina
proksi majikan melalui kesatuan yang ditubuhkan. Situasi ini tidak mustahil lebih-lebih lagi
sekiranya wujud majikan yang hanya memikirkan keuntungan mereka tanpa memikirkan
kebajikan pekerja.

Tuan Yang di-Pertua, jika dianalogikan kesatuan sekerja ini kita boleh gambarkan
seumpama lensa politik dalam negara kita hari ini. Baru-baru ini, Kabinet telah bersetuju
sebulat suara untuk menguatkuasakan ‘Akta Antilompat Parti’, kenapakah? Tujuannya untuk
memastikan kestabilan politik negara. Ahli politik melompat ke sana sini yang mengakibatkan
kejatuhan sesebuah kerajaan yang menyebabkan kerajaan yang ada tidak stabil, ekonomi
kurang stabil dan negara dilihat lemah.

Begitu juga dengan kesatuan sekerja ini, bayangkan atas tiket kebebasan
berkesatuan menyebabkan pekerja boleh melompat sesuka hati ke mana-mana kesatuan
yang diingini menyebabkan kesatuan sedia ada menjadi lemah. Suara mereka lemah.
Natijahnya hak pekerja tidak dapat diperjuangkan secara optimum. Sekian, terima kasih Tuan
Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Setiu. Dipersilakan Yang Berhormat Kemaman.

3.53 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Terima kasih Yang Berhormat Tuan Yang di-Pertua
kerana memberi peluang pada Kemaman untuk sama-sama membahaskan Rang Undang-
undang Kesatuan Sekerja (Pindaan) 2022 pada hari ini.

Tuan Yang di-Pertua, pertama sekali saya ingin menyentuh sedikit berhubung
dengan pindaan seksyen 8 dalam subseksyen 1 dengan menggantikan perkataan satu bulan
dengan perkataan enam bulan. Pindaan ini bertujuan untuk melanjutkan tempoh bagi
permohonan untuk mendaftar sebuah kesatuan sekerja di bawah seksyen 8(1), Akta
Kesatuan Sekerja daripada satu bulan kepada enam bulan daripada tarikh kesatuan sekerja
itu ditubuhkan. Sudah pasti pindaan yang dicadangkan ini akan memberikan masa yang
mencukupi kepada kesatuan sekerja bagi kesatuan baru untuk ditubuhkan.

Tuan Yang di-Pertua, saya dimaklumkan pada bulan Ogos dan September yang
lepas, pihak kerajaan telah mengadakan lebih kurang 14 sesi libat urus dengan melibatkan

kerajaan negeri, persatuan, majikan dan kesatuan sekerja. Oleh itu, saya ingin mengetahui
