DR. 4.10.2022 13

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan, sila Yang Berhormat Dungun.

Tuan Haji Wan Hassan bin Mohd Ramli [Dungun]: Terima kasih atas jawapan
yang telah diberikan. Senario kenaikan harga tambang penerbangan domestik ke Sabah
Sarawak dan dari Sabah Sarawak ke Semenanjung ini adalah suatu yang berlaku pada saban
tahun. Jadi, pohon secara jelas jaminan pihak kementerian bahawa perkara ini tidak akan
berulang lagi dan perancangan dan inisiatif kementerian bagi menangani isu yang
membebankan rakyat ketika musim perayaan yang melibatkan tambang penerbangan
domestik ini. Terima kasih Tuan Yang di-Pertua.

Dato' Henry Sum Agong: Terima kasih Tuan Yang di-Pertua dan terima kasih Yang
Berhormat. Kerajaan tidak mengawal harga tiket penerbangan selari dengan keputusan
Jemaah Menteri pada tahun 2006. Kerajaan melalui Suruhanjaya Penerbangan Malaysia
(MAVCOM) juga pernah membuat kajian mengenai penetapan harga siling bagi mengawal
harga tiket penerbangan pada Ogos 2018. Kajian tersebut menunjukkan bahawa mekanisme
harga siling akan memberi kesan yang negatif kepada pengguna dalam jangka panjang.

Seterusnya, MAVCOM mendapati bahawa laluan yang mempunyai kekerapan
penerbangan yang rendah terutamanya semasa musim puncak, secara umumnya akan
merekodkan harga penerbangan yang lebih tinggi. Kerajaan melalui MAVCOM telah
memantau harga tiket serta kekerapan penerbangan domestik terutamanya bagi laluan
Semenanjung—Sarawak dan mencadangkan agar _ syarikat-syarikat penerbangan
meningkatkan kapasiti penerbangan untuk memenuhi permintaan pada musim puncak.
Sekian, terima kasih.

Timbalan Yang di-Pertua [Dato' Mohd Rashid Hasnon]: Okey, soalan tambahan
yang kedua, saya jemput Yang Berhormat Penampang.

Datuk Ignatius Dorell Leiking [Penampang]: Terima kasih Tuan Yang di-Pertua
dan Yang Berhormat Timbalan Menteri.

Yang Berhormat Timbalan Menteri, adakah Yang Berhormat tahu bahawa Singapura
dan Indonesia telah meratifikasikan di Indonesia flight information region di mana mereka
boleh menguruskan segala flight path dan management di Indonesia. Saya faham bahawa
satu faktor peningkatan seperti mana yang disoal kepada Yang Berhormat Timbalan Menteri,
satu faktor kenaikan harga flight ke Sabah dan Sarawak adalah kerana flight information
region. Masalah di mana Singapura mentadbir air space kita.

#1050

Pada tahun 2019 Tuan Yang di-Pertua, saya faham bahawa kerajaan pada waktu itu
telah mengumumkan hasrat untuk mengambil balik pengalihan ruang udara flight information
region ini dari Singapura, dan dijangka proses pengambilan alihan pada tahun 2019 itu patut
dimuktamadkan dan diakhiri pada tahun 2023. Saya ingin tanya kepada Yang Berhormat
Menteri, apakah perkembangan pengambilan balik flight information region ini? Adakah ini
akan menurunkan harga kos penerbangan ke Sabah dan Sarawak termasuk juga dengan
pengumuman airline yang baharu, MYAirline sama ada mereka juga akan memberikan kos

yang kompetitif daripada MAS dan AirAsia. Terima kasih.
