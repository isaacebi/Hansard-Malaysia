DR. 4.10.2022 8

3. Dato’ Haji Mahfuz bin Haji Omar [Pokok Sena] minta Menteri Pertanian dan
Industri Makanan menyatakan:

(a) berapa harga minimum terjamin padi (GMP) bagi 1kg yang dibeli
daripada petani padi; dan

(b) bilakah tarikh akhir semakan harga minimum terjamin padi (GMP)

ini dibuat adakah Kementerian berhasrat untuk menyemak semula
dan menaikkan harga GMP.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua, terima kasih Yang Berhormat Pokok Sena.

Untuk makluman Ahli Yang Berhormat, pada masa ini pesawah menikmati
penyeragaman harga padi atau harga minimum terjamin padi, guarantee minimum price
(GMP) di Semenanjung pada kadar RM1,200 per tan metrik atau RM1.20 bagi sekilogram.
GMP telah diselaraskan pada tahun 2014 dan penetapan ini juga tertakluk kepada pemutuan
sebenar padi. Tarikh akhir semakan GMP adalah pada 21 Februari 2014 dan pelaksanaan
GMP ini telah dibuat melalui Perintah Tetap oleh Ketua Pengarah Kawal Selia Padi dan Beras
yang sedang berkuat kuasa sehingga hari ini.

Untuk makluman Ahli Yang Berhormat, buat masa ini kerajaan belum berhasrat untuk
mengkaji semula harga minimum terjamin padi yang telah ditetapkan. Sekian.

Dato’ Haji Mahfuz bin Haji Omar [Pokok Sena]: Terima kasih Tuan Yang di-Pertua,
terima kasih Yang Berhormat Menteri. Saya fikir bahawa itu suatu yang sangat mengelirukan
masyarakat dan rakyat, khususnya para petani, dengan istilah penyelarasan kepada GMP
sebanyak RM1.20 sekilogram. Sedangkan di tangan saya ialah, Slip Jualan Padi yang
dikeluarkan oleh BERNAS yang ternyata dituliskan ialah harga padi yang dibeli daripada
petani harga GMP ialah 75 sen untuk sekilogram, dan insentif dalaman iaitu insentif yang
diberikan oleh kilang ialah 45 sen dan itulah yang menjadikan ia RM1.20.

#1030

Sedangkan harga GMP yang digazet ialah 75 sen untuk satu kilogram. Ini bermakna
bahawa kalau kilang semua bersepakat mereka hendak beli dengan harga 75 sen, rakyat
ataupun petani padi tidak boleh apa-apa, dia terpaksa jual dengan harga 75 sen. Oleh sebab
itu, saya hendak minta supaya pihak kerajaan menyemak semula harga GMP ini sebab
alasan standard yang diberikan oleh kerajaan sebelum ini ialah kenaikan harga padi akan
membebankan pengguna secara keseluruhan iaitu akan menyebabkan kenaikan harga
beras.

Sedangkan sejak dari tahun 2014, harga beras telah pun dinaikkan walaupun kecil
dan hari ini RM2.60. Bermakna bahawa tanpa kenaikan harga GMP harga beras telah pun
mendahului kenaikan daripada harga GMP. Oleh sebab itu, berlaku adillah kita kepada
petani-petani yang memberikan kita makan, beras yang mereka membanting tulang setiap
hari sedangkan mereka hanya mendapat 75 sen.

Timbalan Yang di-Pertua [Dato' Mohd Rashid Hasnon]: Terima kasih.

Dato’ Mahfuz bin Haji Omar [Pokok Sena]: Saya mencadangkan kerajaan

menyemak semula untuk memberikan harga GMP ini ialah RM1.30. [Dewan riuh]
