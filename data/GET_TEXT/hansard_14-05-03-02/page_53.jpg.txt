DR. 4.10.2022 48

agreement yang ada ketika ini telah memasukkan artikel berhubung obligasi kepada standard
perburuhan antarabangsa sebagai salah satu daripada terma perjanjian.

Sebagai contoh, Perjanjian Komprehensif dan Progresif bagi Perkongsian Trans-
Pacific (CPTPP) memperuntukkan supaya setiap negara anggota menerima pakai dan
menambah baik undang-undang peraturan-peraturan dan amalan masing-masing berhubung
dengan hak-hak yang terkandung dalam Deklarasi ILO 1998 berkaitan dengan izin
Fundamental Principles and Rights at Work.

Selain itu, pindaan yang dijalankan dalam RUU Kesatuan Sekerja ini juga turut
mengambil kira prinsip-prinsip utama dalam Konvensyen ILO No.87 dengan izin Freedom of
Association and Protection of the Right to Organize.

Pindaan yang dicadangkan dalam RUU Kesatuan Sekerja ini telah menggalakkan
penubuhan dan keanggotaan kesatuan sekerja serta dijangka akan meningkatkan liputan
perjanjian kolektif dalam kalangan pekerja sektor swasta di Malaysia.

Ini secara langsung akan meningkatkan perlindungan dan kebajikan para pekerja
khususnya melalui peranan kesatuan sekerja dalam menambah baik terma-terma dan syarat-
syarat pekerjaan melalui perundingan kolektif.

Tuan Yang di-Pertua dan Ahli-ahli Yang Berhormat, sebagaimana yang telah
dimaklumkan, rang undang-undang ini merangkumi pindaan kepada peruntukan sedia ada,
memansuhkan peruntukan baharu dan memansuhkan peruntukan sedia ada Akta 262.

Pertama, pindaan kepada peruntukan sedia ada dan antara peruntukan-peruntukan
sedia ada di Akta 262 yang dipinda melibatkan fasal-fasal yang berikut.

Fasal 1 tajuk ringkas dan permulaan kuat kuasa. Fasal 1 merupakan tajuk ringkas
RUU ini dan permulaan tarikh kuat kuasa Menteri Sumber Manusia diberi kuasa untuk
menetapkan tarikh yang berbeza bagi permulaan kuat kuasa peruntukan yang berbeza bagi
akta yang dicadangkan.

Hal ini bertujuan untuk memberi fleksibiliti kepada kerajaan untuk menguatkuasakan
cadangan atau pindaan tersebut mengikut keperluan semasa.

Fasal 2. takrif kesatuan sekerja. Fasal 2 rang undang-undang meminda seksyen 2
yang berkaitan dengan takrif kesatuan sekerja atau kesatuan untuk membenarkan kesatuan
sekerja ditubuhkan tanpa sekatan mengikut tred pekerjaan atau industri.

Berbangkit daripada ini, pindaan dibuat kepada peruntukan lain Akta 262 iaitu dalam
fasal 5, fasal 15, fasal 16 dan perenggan 30(a). Pindaan ini akan membolehkan kesatuan
sekerja ditubuhkan secara bebas dan dalam hal ini subseksyen 2(2) mengenai kuasa Ketua
Pengarah dalam menentukan keserupaan daripada segi tred pekerjaan ataupun industri juga
digugurkan.

Fasal 3 daftar kesatuan sekerja. Tuan Yang di-Pertua, fasal 3 rang undang-undang
bertujuan untuk meminda seksyen 7 dan memansuhkan peruntukan baharu subseksyen (1A)
untuk memberi kuasa kepada Ketua Pengarah untuk mengehendaki maklumat atau dokumen
berkenaan dengan kesatuan sekerja berdaftar daripada pegawai-pegawai kesatuan sekerja

iaitu bagi maksud menyelenggarakan daftar kesatuan sekerja.
