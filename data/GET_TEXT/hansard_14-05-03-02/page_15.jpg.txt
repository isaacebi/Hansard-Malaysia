DR. 4.10.2022 10

Soalan kedua saya ialah apakah tindakan yang boleh diambil kepada syarikat-
syarikat ataupun vendor-vendor yang dipertanggungjawabkan untuk menyampaikan baja,
benih dan input-input pertanian yang menghantar barangan yang tidak mengikut jadual dan
kualiti yang rendah. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Papar. Sila Yang Berhormat Menteri.

Datuk Seri Dr. Ronald Kiandee: Untuk makluman Yang Berhormat Papar, di Sabah
kita ada program IADA di Kota Belud dan lebih daripada 500 orang peserta sedang mengikuti
program IADA di Kota Belud. Jadi, untuk makluman Yang Berhormat, sebahagian RM1.53
bilion yang saya katakan tadi adalah merupakan bentuk bantuan yang disalurkan oleh
kerajaan kepada pesawah di seluruh negara, termasuk pesawah di Sabah dan Sarawak.

Untuk makluman ahli-ahli Dewan ini, RM1.3 bilion itu merupakan 60 peratus daripada
kos pengeluaran padi, penanaman padi di negara kita ditampung oleh kerajaan. Satu jumlah
yang besar, Tuan Yang di-Pertua. Oleh sebab itu, pelbagai langkah kita ambil untuk
meneruskan usaha bagi menggalakkan penanaman padi dan meningkatkan pengeluaran
padi di seluruh negara. Kita mendengar di Dewan ini program SMART Sawah Berskala Besar
(SMART SBB) sekarang ini telah melibatkan lebih daripada 11,000 orang pesawah di seluruh
negara yang akan memberi manfaat yang lebih dan menarik minat golongan pesawah
termasuk golongan muda untuk menceburi di dalam penanaman padi.

Jadi, kerajaan mengambil maklum penting usaha untuk terus meningkatkan
pengeluaran padi dan beras negara dan mengurangkan kebergantungan kita kepada import
beras daripada luar. Jadi setakat ini Yang Berhormat, program SMART SBB bukan sahaja
menumpukan kepada penanaman padi beras biasa tetapi beras wangi. Jadi, beras wangi
yang dikeluarkan melalui program SMART SBB ini tidak tertakluk kepada had harga RM1,200
permetrik tan.

Jadi, pesawah yang mencebur diri yang melibatkan diri dalam penanaman padi beras
wangi akan dapat menikmati harga yang lebih tinggi daripada RM1,200 kerana mereka tidak
tertakluk kepada harga kawalan beras putih yang disekat pada harga RM1,200 permetrik tan.
Perkara lain yang disebutkan oleh Yang Berhormat, Kerajaan Persekutuan melalui MAFI
menyalurkan lebih daripada RM250 juta setiap tahun disalurkan kepada pelbagai jabatan dan
agensi di bawah Kementerian Pertanian Negeri Sabah untuk membantu pesawah, penternak,
nelayan di negeri Sabah melalui program-program yang diolah oleh kerajaan negeri. Terima
kasih.

Timbalan Yang di-Pertua [Dato' Mohd Rashid Hasnon]: Baik.

Tuan Sabri bin Azit [Jerai]: Sedikit lagi.

Timbalan Yang di-Pertua [Dato' Mohd Rashid Hasnon]: Ada sedikit masa lagi,
saya jemput Yang Berhormat Jerai.

Tuan Sabri bin Azit [Jerai]: Terima kasih, Tuan Yang di-Pertua. Saya ingin bertanya
kepada Yang Berhormat Menteri yang telah pun menyebut tadi tentang pemberian semula
insentif kepada petani sementara menunggu padi masak. Sebelum itu terima kasihlah kepada

Yang Berhormat Menteri mengumumkan yang sedemikian itu. Apakah dengan RM200
