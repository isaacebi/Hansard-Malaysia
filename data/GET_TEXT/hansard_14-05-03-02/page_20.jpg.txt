DR. 4.10.2022 15

2. Dato’ Seri Anwar bin Ibrahim [Port Dickson] minta Menteri Perdagangan Dalam
Negeri dan Hal Ehwal Pengguna menyatakan prestasi Pasukan Khas Jihad Tangani Inflasi
dalam menangani kenaikan kadar inflasi keseluruhan yang meningkat kepada 4.4 peratus,
dan inflasi makanan kepada 6.9 peratus pada bulan Julai 2022 seperti mana Laporan Indeks
Harga Pengguna (IHP) terbitan Jabatan Perangkaan Negara (DOSM).

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Terima kasih Yang Berhormat
Port Dickson yang bertanya.

Tuan Yang di-Pertua, jawapannya kadar julat inflasi Januari hingga Ogos 2022
adalah pada kadar 3.1 peratus. Kadar julat inflasi ini selari dengan unjuran Bank Negara
Malaysia bagi tahun 2022 yang berlegar di antara 2.2 peratus hingga 3.2 peratus. Ini
bermakna walaupun bulan Ogos mencatatkan kadar inflasi 4.7 peratus, namun hakikat
sebenar julat Januari hingga Ogos 2022 pada kadar 3.1 peratus ini masih berada dalam julat
yang telah diunjurkan oleh Bank Negara Malaysia iaitu di bawah 3.2 peratus.

Tuan Yang di-Pertua, kadar inflasi yang tinggi pada masa ini merupakan fenomena
global dan didorong oleh faktor-faktor luaran. Pada masa ini kadar inflasi di sesetengah
negara di peringkat serantau dan global masih mencatatkan paras yang lebih tinggi
berbanding Malaysia. Kadar inflasi yang rendah di Malaysia didorong oleh inisiatif dan
langkah proaktif kerajaan untuk menyediakan subsidi bagi mengekang inflasi serta
memastikan Keluarga Malaysia tidak terlalu terbeban apabila berhadapan dengan cabaran
kos sara hidup.

Tidak benar dakwaan sesetengah pihak yang mengatakan bahawa subsidi kerajaan
untuk beberapa barang keperluan asas ditarik balik. Malah jumlah pemberian subsidi
kerajaan terus meningkat. Kadar inflasi di negara ini akan mencecah ke paras yang lebih
tinggi iaitu sehingga 10.6 peratus sekiranya tiada intervensi dari kerajaan dan kesan
pelaksanaan subsidi serta strategi di bahawa dasar monetary negara menjadikan kadar
inflasi negara kekal pada paras terkawal.

Penubuhan Pasukan Khas Jihad Tangani Inflasi yang bersifat kerjasama synergy
rentas kementerian adalah untuk menangani kos sara hidup dan mengawal kadar inflasi.
Platform ini membincangkan isu tersebut secara inclusive dan pelaksanaan segera secara
bersepadu dapat dilaksanakan.

Perkara-perkara yang telah dilaksanakan oleh Pasukan Khas Jihad Tangani Inflasi
di antaranya adalah seperti berikut:

(i) memperluaskan Program Jualan Murah Keluarga Malaysia (JMKM)

kepada semua kawasan Dewan Undangan Negeri sebanyak 512
DUN atau 80.1 peratus daripada 639 buah kawasan DUN dan lokasi
telah bermula Program JMKM semenjak pertengahan Ogos 2022.
Keluarga Malaysia boleh mendapatkan barangan sehingga 20
peratus lebih murah daripada harga pasaran setempat. Harga yang
murah ini adalah manfaat secara langsung subsidi harga melibatkan

peruntukan RM100 juta;
