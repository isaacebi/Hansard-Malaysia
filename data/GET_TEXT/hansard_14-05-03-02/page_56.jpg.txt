DR. 4.10.2022 51

Subseksyen 26(1B) sedia ada digantikan dengan subseksyen 26(1B) yang baru bagi
memperuntukkan bahawa walau apa pun yang dinyatakan dalam subseksyen 26(1A) Akta
262, tiada mana-mana pekerja atau majikan boleh diterima atau dikekalkan sebagai anggota
kesatuan sekerja kecuali mengikut peraturan-peraturan kesatuan sekerja. Pekerja yang telah
dipecat, ditamatkan perkhidmatan, dibuang kerja atau bersara boleh dikekalkan
keanggotaannya, tertakluk kepada peraturan-peraturan kesatuan sekerja itu.

Selanjutnya, subseksyen 26 ataupun subseksyen baharu 26(1C) dimasukkan ke
dalam seksyen 26 bertujuan untuk menetapkan bahawa keanggotaan sesuatu kesatuan
sekerja tidak boleh dihadkan kepada ras, agama atau kerakyatan tertentu.

Tuan Yang di-Pertua, seterusnya, fasal 12. Pegawai kesatuan sekerja. Fasal 12
bertujuan untuk menggantikan perenggan 28(1)(c1) bagi membenarkan secara pekerja parti
politik menjadi pegawai kesatuan sekerja. Fasal ini juga bertujuan untuk meminda perenggan
28(1D) untuk meniadakan alasan bagi kehilangan kelayakan seseorang untuk menjadi
pegawai kesatuan sekerja berdaftar apabila dia disabitkan dengan mana-mana kesalahan
yang pada pendapat Ketua Pengarah menjadikan dia tiada lagi layak untuk menjadi pegawai
kesatuan sekerja berdaftar.

Dengan pindaan yang dicadangkan, seseorang hanya akan hilang kelayakan jika dia
disabitkan dengan mana-mana kesalahan pecah amanah, jenayah pemerasan atau ugutan
atau kesalahan di bawah seksyen 49, 50 atau 50A.

Seterusnya fasal 13. Pekerja-pekerja sesuatu kesatuan sahaja. Tuan Yang di-Pertua,
Fasal 13 bertujuan untuk meminda subseksyen 29(1) bagi membenarkan mana-mana orang
diambil bekerja sebagai pekerja sesuatu kesatuan sekerja berdaftar atau persekutuan
kesatuan sekerja berdaftar.

Fasal 14 bertujuan untuk meminda seksyen 31 untuk menjelaskan bahawa
peruntukan nama kesatuan sekerja boleh dibuat dengan persetujuan lebih daripada separuh
anggotanya. Persetujuan itu diperoleh melalui undi pada mesyuarat agung kesatuan sekerja
atau melalui pungutan suara atau undi sulit.

Seterusnya Tuan Yang di-Pertua, fasal 15 dan fasal 16. Penyatuan kesatuan sekerja
dan pemindaan perjanjian-perjanjian. Fasal 15 dan fasal 16 bertujuan untuk meminda
seksyen 32 dan seksyen 33. Masing-masing berbangkit daripada pindaan yang dijalankan
kepada takrif kesatuan sekerja atau kesatuan dan membenarkan dua atau lebih kesatuan
sekerja menyatu tanpa tertakluk kepada prinsip keserupaan, tred, pekerjaan atau industri.

Tuan Yang di-Pertua, seterusnya fasal 17. Peraturan-peraturan kesatuan sekerja.
Fasal 17 bertujuan untuk meminda proviso kepada subseksyen 38(3) untuk menjelaskan cara
bagaimana_ peraturan-peraturan kesatuan sekerja yang menyebabkan peningkatan
tanggungan caruman anggota selain pengenaan levi atau pengurangan kelayakan anggota
terhad terhadap faedah boleh dibuat iaitu dengan cara undi dikembalikan oleh anggota yang
berhak mengundi.

Tuan Yang di-Pertua, seterusnya fasal 18. Undi sulit. Fasal 18 bertujuan untuk
meminda subseksyen 40(6) bagi memperuntukkan bahawa kuasa Ketua Pengarah untuk

mengarahkan kesatuan sekerja supaya tidak memulakan mogok atau sekat masuk yang
