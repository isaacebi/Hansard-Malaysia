DR. 4.10.2022 3

#1010

Tindakan ini akan membantu perniagaan merancang serta melaksanakan keputusan
perniagaan dan pelaburan yang lebih baik. Langkah kedua ialah memastikan institusi
perbankan dan syarikat korporat di Malaysia mengambil langkah-langkah hemat dalam
menghadapi risiko pertukaran asing dan melindungi ringgit daripada aktiviti spekulatif.

Langkah ini dapat mengurangkan risiko perubahan kadar ringgit yang berlebihan.
Sebagai contoh, Bank Negara telah memperkenalkan instrumen pelindung nilai seperti
dynamic hedging bagi menyediakan fleksibiliti agar peserta pasaran kewangan dan sektor
perniagaan boleh melaksanakan pengurusan risiko pendedahan mata wang asing dengan
lebih baik.

Selain itu, sebahagian besar hutang luar negeri syarikat adalah dalam bentuk
pinjaman antara syarikat perkaitan serta kredit perdagangan. Pinjaman ini secara umumnya
dikenakan syarat yang fleksibel dan pada kadar konsesi atau disokong oleh perolehan
eksport mata wang asing.

Langkah ketiga, melaksanakan beberapa inisiatif untuk meningkatkan akses dan
menarik pelabur asing dalam pasaran bon domestik. Ini termasuk usaha menambah baik
mudah tunai bon pasaran sekunder serta memperkukuh struktur dan mudah tunai pasaran
pertukaran asing.

Jumlah urus niaga pertukaran asing harian tempatan terus meningkat hingga
mencapai purata USD13.3 bilion setakat ini berbanding dengan USD11.3 bilion pada tahun
2021 berikutan aliran pertukaran dua hala. Kerajaan juga akan kekal terus menggiatkan
usaha untuk mengukuhkan sentimen pelabur asing terhadap Malaysia menerusi pelaksanaan
dasar-dasar yang berupaya meningkatkan daya tarikan Malaysia sebagai destinasi pelaburan
yang menarik.

Sebagai contoh, kerajaan telah meningkatkan tumpuan untuk menggalakkan
pelaburan ke dalam industri membangun. Contohnya industri digital dan melaksanakan
rangka kerja Aspirasi Pelaburan Nasional untuk menarik pelaburan berkualiti tinggi. Risiko
berkaitan hutang luar korporat juga kekal terurus. Selain itu, agenda ESG diutamakan juga
bagi memastikan Malaysia terus berdaya asing di peringkat global. Terima kasih Yang
Berhormat.

Timbalan Yang di-Pertua [Dato’ Mohd Rashid Hasnon]: Yang Berhormat Pontian.

Datuk Seri Haji Ahmad bin Haji Maslan [Pontian]: Terima kasih Tuan Yang di-
Pertua. Selain ringgit dan inflasi, bagaimana perkembangan terkini pasaran modal negara
kita iaitu pasaran saham, sukuk dan bon? Kebimbangan ini adalah berasaskan kepada indeks
Bursa Malaysia (KLCI) berada di tahap 1,400 mata. Itu soalannya.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Pontian. Tuan Yang di-Pertua, untuk makluman Ahli Yang Berhormat seperti yang
saya nyatakan sebelum ini sistem kewangan negara dan pasaran saham terus berfungsi
dengan baik dan teratur. Sehingga kini, tiada gangguan kepada pengantaraan kewangan dan
aktiviti pinjaman kekal lancar. Aktiviti perniagaan juga terus mendapat akses kepada

pembiayaan kewangan daripada institusi perbankan dan juga pasaran modal.
