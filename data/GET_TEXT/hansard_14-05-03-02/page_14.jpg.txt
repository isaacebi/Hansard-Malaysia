DR. 4.10.2022 9

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Pokok Sena. Sila, Yang Berhormat Menteri.

Datuk Seri Dr. Ronald Kiandee: Yang Berhormat Pokok Sena nampak berjuang
untuk pesawah tetapi kerajaan juga berjuang lebih banyak dan besar untuk pesawah di
negara kita ini. Harga yang ditetapkan seperti saya katakan tadi adalah 1,200 per tan metrik
ataupun RM1.20 per kilogram berdasarkan kepada kualiti padi mengikut pemutuan. Jadi,
kenapa dibuat pemutuan? Ini kerana kita memberi subsidi output melalui skim yang dilakukan
oleh kerajaan.

Sebenarnya Tuan Yang di-Pertua, kerajaan membelanjakan RM1.53 bilion untuk
membantu pesawah di seluruh negara termasuk bantuan subsidi input dan juga subsidi
output. Subsidi input pertanian meliputi Skim Baja Padi Kerajaan Persekutuan, Skim Insentif
Pengeluaran Padi, Skim Baja dan Racun Padi Bukit dan Huma, Skim Insentif Benih Padi Sah.
Subsidi output diberikan melalui Skim Subsidi Harga Padi (SSHP) yang mana pesawah
mendapat insentif apabila menjual harga padi.

Untuk makluman Yang Berhormat, bukan itu sahaja kerajaan dalam menaikkan
kadar bersubsidi racun makhluk perosak di bawah SIPP daripada RM200 perhektar semusim
kepada RM300 per hektar semusim untuk tahun 2022 dan ini melibatkan lebih kurang RM62
juta. Selain itu Bantuan Khas Pesawah Sementara Menunggu Hasil Padi juga bakal diberikan
pada tahun 2023 dengan kadar bantuan sebanyak RM200 setiap bulan untuk tempoh tiga
bulan dengan jumlah peruntukan hampir RM230 juta.

Jadi, harga padi adalah mengikut pemutuan yang ditetapkan oleh IPB dan kerajaan
kerana pemutuan ada diselaraskan dengan bantuan subsidi output. Akan tetapi pendeknya
Yang Berhormat, kerajaan membelanjakan lebih daripada RM1.53 bilion untuk membantu
pesawah. Jadi, kalau dikatakan bahawa kita abaikan pesawah adalah tidak benar kerana
kerajaan mengolah pelbagai bentuk program dan subsidi untuk membantu pesawah di
seluruh negara.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Soalan tambahan kedua, sila saya jemput Yang Berhormat Papar.

Tuan Haji Ahmad bin Hassan [Papar]: Terima kasih Tuan Yang di-Pertua. Soalan
saya juga akan berkenaan dengan harga minimum padi. Jadi, apa yang terjadi di tempat saya
ialah di Papar, ramai petani yang enggan ataupun tidak mahu ingin lagi menanam padi
disebabkan oleh harga padi yang begitu rendah dan mereka katakan kepada saya tidak
begitu ekonomi di mana mereka akan kerugian kerana kos-kos penanaman, baja dan
sebagainya begitu tinggi.

Jadi, ini adalah masalah yang dihadapi oleh petani-petani di Sabah bukan sahaja di
Papar. Soalan saya juga ada berkait dengan GMP ini. Adakah kerajaan akan menubuhkan
Jawatankuasa Pemantauan Tanah Pertanian dan bekerjasama dengan kerajaan negeri bagi
menangani masalah kekurangan tapak penanaman serta perusahaan asas tani dan apakah
jenis insentif yang dilihat sesuai diberikan kepada kerajaan negeri yang mengekalkan tanah

pertanian dan tanah penternakan?
