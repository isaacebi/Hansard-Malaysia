DR. 4.10.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KETIGA
Selasa, 4 Oktober 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Wong Hon Wai [Bukit Bendera] minta Menteri Kewangan menyatakan sama
ada satu krisis kewangan sedang terbentuk berikutan nilai Ringgit Malaysia menjunam
berbanding US Dolar, kadar inflasi yang kian genting serta hutang Kerajaan Persekutuan
yang kian meruncing.

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih Yang Berhormat Bukit Bendera. Tuan Yang di-Pertua, untuk makluman Ahli
Yang Berhormat, secara amnya inflasi ataupun definisi sebenar krisis ekonomi bagi sesebuah
negara adalah apabila pertumbuhan KDNK merudum, pengangguran mencanak naik,
perniagaan tutup mengakibatkan hutang lapuk yang tinggi sehingga mengakibatkan kesan
buruk kepada bank-bank. Negara kita pernah mengalami keadaan sedemikian semasa Krisis
Kewangan Asia 1997-1998.

Terbaharu, kita mengalami krisis ekonomi akibat pandemik COVID-19. Semasa
Krisis Kewangan Asia, ekonomi menguncup sebanyak -7.4 peratus. Manakala semasa krisis
kewangan global, KDNK menguncup 1.5 peratus dan terkini di puncak krisis COVID-19, ianya
menguncup sebanyak 5.5 peratus. Saya juga ingin menekankan bahawa Krisis Kewangan
Asia 1997-1998 juga disifatkan sebagai salah satu krisis ekonomi terburuk yang pernah
dihadapi Malaysia sehingga kini.

Jika diimbas kembali, mata wang kita telah jatuh hampir 54 peratus pada tahun 1997
dengan kadar terendah sehingga RM4.88 sen bagi setiap satu dolar Amerika Syarikat.
Pasaran saham negara juga terkesan dengan begitu teruk di mana indeks pasaran saham di
waktu itu ataupun Kuala Lumpur Stock Exchange menurun lebih daripada 800 mata dalam
masa yang begitu singkat, dalam masa dua bulan iaitu dari 1,077 mata pada Jun 1997 kepada
262.7 mata pada September 1997. Negara juga mengalami defisit akaun semasa pada tahun
1997 dengan kekurangan melebihi RM16.7 bilion.

Pada hujung 1997, Bank Negara telah meningkatkan kadar faedah kepada 11
peratus untuk menangani penurunan Ringgit dan mengawal inflasi dan mengekalkan tahap
kadar faedah pada tujuh peratus menjelang hujung 1998. Sepanjang krisis tersebut, lebih

daripada 102,000 rakyat telah kehilangan pekerjaan, manakala kadar inflasi melonjak kepada
