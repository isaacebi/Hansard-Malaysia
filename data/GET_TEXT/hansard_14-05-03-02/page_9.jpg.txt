DR. 4.10.2022 4

Namun, kita perlu peka dengan perkembangan dunia yang turut memberikan kesan
kepada pasaran kewangan. Ini termasuklah peningkatan kadar faedah oleh Bank Pusat di
Amerika Syarikat yang telah meningkatkan sebanyak 300 mata asas dan dijangka akan
ditingkatkan lagi kepada 47.5 penghujung tahun 2023 serta langkah lebih daripada 80 Bank
Pusat di seluruh dunia yang telah meningkatkan kadar faedah mereka.

Secara keseluruhan, menurut laporan dari Reuters, lebih daripada 300 kenaikan
kadar faedah telah dilaksanakan sepanjang 12 bulan yang lalu. Akibat daripada ini, adalah
dianggarkan pasaran saham di seluruh dunia mengalami kerugian berjumlah USD9 trilion
ataupun RM41.9 trilion. Jika kita lihat kerugian di pasaran bon dunia pula, jumlah kerugian ini
pula adalah lebih besar iaitu sekitar USD46 trilion atau RM214 trilion.

Walaupun setakat hujung September ini pasaran saham bursa yang dijejaki oleh
indeks FBMKLCI telah menyusut sebanyak 11 peratus. Betullah apa yang dicakapkan oleh
Yang Berhormat Pontian tadi mencecah ke tahap 1,400, pasaran saham di negara lain juga
telah menurun.

Sebagai contoh, pasaran saham Korea sebanyak negatif 27.6 peratus, di Hong Kong
sebanyak -26 peratus, Amerika Syarikat sebanyak -24 peratus, Jerman sebanyak -23.7
peratus. Begitu juga dengan Perancis dan Filipina sebanyak -19.4 peratus, China pun jatuh
sebanyak -16.9 peratus dan sebagainya.

Di Malaysia setakat ini pasaran saham kita masih mencatatkan jumlah pelaburan
asing bersih sebanyak RM6.6 bilion berbanding jumlah modal keluar bersih bagi keseluruhan
negara membangun Asia ini tidak termasuk China berjumlah hampir RM313 bilion. Selain itu,
aktiviti pengumpulan dana atau dengan izin fundraising activities di Bursa Malaysia kekal
kukuh jumlahnya RM7.2 bilion setakat hujung September.

Bagi pasaran bon swasta, aktiviti pembiayaan terus berfungsi dengan baik. Dana
yang dikumpul ialah RM70 bilion pada hujung Ogos. Manakala pasaran bon kerajaan
alhamdulillah jumlah ini adalah RM118.7 bilion pada tempoh yang sama. Terima kasih Yang
Berhormat.

2. Dato’ Haji Mohd Fasiah bin Haji Mohd Fakeh [Sabak Bernam] minta Menteri Luar
Negeri menyatakan apakah tindakan-tindakan yang telah diambil oleh pihak kementerian
bagi membantu warga Malaysia yang telah ditipu dan diculik oleh sindiket penipuan pekerjaan
terutamanya di rantau Asia Tenggara dan apakah tindakan pencegahan yang diambil oleh
kementerian dan kedutaan-kedutaan Malaysia bagi membanteras kegiatan-kegiatan
penipuan pekerjaan tersebut.

Menteri Luar Negeri [Datuk Seri Saifuddin bin Abdullah]: Terima kasih Tuan Yang
di-Pertua dan terima kasih Yang Berhormat Sabak Bernam. Untuk makluman Dewan yang
mulia ini, antara bulan April tahun ini sehingga akhir bulan September, seramai 260 orang
mangsa, yakni rakyat Malaysia telah berjaya diselamatkan di empat buah negara iaitu
Kemboja, Laos, Myanmar dan Thailand.

Daripada jumlah tersebut, 171 orang telah dibawa pulang ke Malaysia manakala 90

orang yang lain sedang menunggu proses penghantaran pulang. Dalam keempat-empat
