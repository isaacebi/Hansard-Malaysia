DR. 4.10.2022 21

meningkatkan pendapatan dan taraf hidup penduduk luar bandar. Antara program untuk
penduduk luar bandar secara individu adalah Program Peningkatan Pendapatan (PPP) dan
satu lagi ialah program secara berkelompok iaitu Program Latihan Kemahiran dan Kerjaya.
Program PPP tadi daripada tahun 2016 hingga tahun 2020, seramai 3,996 orang peserta
telah mengikuti program ini dengan perbelanjaan RM29.2 juta. Program Latihan Kemahiran
dan Kerjaya pula untuk luar bandar ini seramai 11,269 orang peserta telah turut serta dengan
perbelanjaan RM73.4 juta.

Selain daripada itu adalah satu lagi projek, Projek Bersepadu Pembangunan
Ekonomi Kampung iaitu pembangunan luar bandar kampung yang secara ringkasnya ialah
PROSPEK. Bilangan PROSPEK yang telah dan sedang dilaksanakan sehingga tahun 2022
adalah berjumlah 16 projek. Antara contoh projek PROSPEK adalah projek Rintis Kampung
Sidam, Kulim Kedah yang menjalankan aktiviti tanaman jagung sebagai niche product dan
juga dan pemprosesan produk berasaskan jagung, pemprosesan silaj dan lain-lain aktiviti
industri kecil. Sehingga kini antara impak bagi projek berkenaan adalah peningkatan
penempatan yang berterusan kepada peserta daripada golongan B40. Jumlah peserta dan
penerima bantuan PROSPEK Rintis Kampung Sidam ini sehingga September 2022 iaitu
ketiga-tiga komponen PROSPEK iaitu ekonomi, perumahan dan prasarana adalah berjumlah
253 orang.

Pelbagai projek ekonomi dan prasarana asas yang dilaksanakan sejak tahun 2018
akan memberi peningkatan penempatan kepada peserta, penduduk dan peniaga yang
menjalankan aktiviti di kawasan tersebut. Antara kejayaannya ialah peningkatan pendapatan
yang ketara bagi peserta tanaman jagung berkelompok melalui hasil jualan jagung pada
tahun 2018 hingga 2021 yang berjumlah RM7,776 ribu. Purata pendapatan peserta IKS
PROSPEK Rintis Kampung Sidam meningkat dalam kadar julat 29 hingga 68 peratus bagi
tempoh tahun 2019 hingga 2021. Selain itu purata pendapatan peserta IKS sebelum
menyertai PROSPEK pada tahun 2019 adalah RM1,684 telah meningkat kepada RM2,830
setelah menyertai PROSPEK, sebagai contohnya.

Selain daripada di Kampung Sidam, projek PROSPEK ini juga diadakan di Kampung
Pasir Raja, Terengganu projek ternakan air tawar, PROSPEK Muar untuk ternakan arnab
pedaging dan PROSPEK Matu Sarawak untuk pemprosesan hasil laut. Satu program lagi
ialah Program Desa Lestari (PDL). la dilaksanakan melalui enam sektor ekonomi iaitu
pertanian, penternakan, pelancongan, perkhidmatan, pembuatan dan peruncitan. Sekali gus
dapat membantu memperkasa modal insan dan membangunkan sosioekonomi komuniti luar
bandar.

Timbalan Yang di-Pertua [Dato’ Mohd Rashid Hasnon]: Yang Berhormat
Timbalan Menteri minta ringkaskan. Masa sudah tamat.

Datuk Haji Hasbi bin Habibollah: Sedikit sahaja. Kejayaan sahajalah.

Hasil daripada tahun 2013 hingga 2020 sebanyak 137 buah kampung dimajukan di
bawah PDL dan dibelanjakan sebanyak RM157 juta untuk tujuan ini. Peningkatan
pendapatan, sebanyak 54 buah koperasi kampung telah berjaya menjana dan meningkatkan

sekurang-kurangnya lima peratus pendapatan kasar tahunan selepas setahun pelaksanaan.
