DR. 4.10.2022 79

Jadi apa peranan kerajaan melalui Jabatan Hal Ehwal Kesatuan Sekerja Malaysia
dan MTUC untuk meyakinkan sembilan juta orang pekerja yang masih belum menyertai
kesatuan sekerja kerana mereka lah sebenarnya yang mewakili suara pekerja.

Tuan Yang di-Pertua, pada bulan Jun dan Julai yang lalu terdapat tentangan daripada
persatuan yang mewakili pekerja dan tentangan daripada pihak majikan. Daripada pihak
persatuan, mereka menyatakan mereka tidak dilibatkan sama bagi menggubal pindaan akta
ini. Mereka menentang kerana dengan pindaan ini akan mewujudkan persaingan yang boleh
mencetuskan ketidakstabilan dan ketidakharmonian di kalangan kesatuan sekerja. Kesatuan
boneka juga diwujudkan untuk melemahkan kesatuan yang sedia ada. Terdapat logik
kenyataan mereka. Justeru saya mohon Yang Berhormat Menteri menjelaskan adakah
dengan pindaan-pindaan yang dilakukan ini dakwaan oleh persatuan ini akan berlaku.

Daripada pihak persatuan pula, mereka mendakwa jika terdapat terlalu banyak
kesatuan sekerja di tempat kerja, pelabur antarabangsa mungkin tidak tertarik untuk melabur
di Malaysia kerana persekitaran sedemikian tidak akan kondusif untuk hubungan majikan
pekerja dan kesatuan sekerja. Saya mohon Yang Berhormat Menteri menjelaskan benar kah
dakwaan ini? Adakah negara lain yang telah menguatkuasakan pindaan yang sama telah
mengalami kekurangan pelaburan asing?

Tuan Yang di-Pertua, saya ingin mengambil kesempatan ini untuk menyatakan
kekesalan mengenai penangguhan pindaan Akta Kerja 1955 yang sepatutnya berkuat kuasa
1 September lalu. Akan tetapi ia ditangguhkan pelaksanaannya kepada 1 Januari 2023.
Keputusan ini sebenarnya mengejutkan kerana kita di dalam Dewan ini telah bersetuju untuk
menyokong dan menguatkuasakan pindaan akta ini sesegera mungkin. Selepas itu sudahlah
ditangguhkan begitu sahaja, malah tiada engagement dibuat dengan pihak MTUC yang
mewakili pekerja di Malaysia.

Justeru saya ingin tahu dan mungkin Yang Berhormat Menteri boleh jelaskan di sini
secara terperinci apa yang membuat kerajaan menangguhkan pindaan akta ini? Mohon Yang
Berhormat Menteri memberikan penjelasan. Sekian, terima kasih.

Tuan Yang di-Pertua: Terima kasih Yang Berhormat. Seterusnya Yang Berhormat
Bukit Bendera. Silakan.

4.05 ptg.

Tuan Wong Hon Wai [Bukit Bendera]: Ya, terima kasih Tuan Yang di-Pertua. Saya
turut ingin menyertai perbahasan berkenaan dengan pindaan rang undang-undang Akta
Kesatuan Sekerja 1959. Antara seksyen yang menarik perhatian saya ialah fasal 11 untuk
meminda seksyen 26 akta ini. Seksyen ini menyatakan bahawa_ peraturan-peraturan
kesatuan sekerja di mana pekerja-pekerja yang telah dibuang kerja, diberhentikan atau
bersara boleh dikekalkan sebagai anggota kesatuan sekerja tertakluk kepada peraturan-
peraturan kesatuan sekerja. Saya tiada masalah.

Saya mengalu-alukan kalau mereka yang sudah bersara boleh masih dikekalkan
keanggotaannya. Akan tetapi saya rasa was-was dan ingin mendapatkan penjelasan lanjut

daripada Yang Berhormat Menteri. Mereka yang telah dibuang kerja dan diberhentikan
