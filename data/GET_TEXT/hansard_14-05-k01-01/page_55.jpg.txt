DR. 11.4.2022 49

Tidakkah bila sebuah parti lompat, itu juga boleh dianggap sebagai
mengkhianati mandat rakyat? Kenapakah Ahli Parlimen yang tidak dituruti tindakan
parti untuk melompat itu pula yang perlu mengosongkan Kerusi kerana dipecat
walhal mereka tidak mengkhianati mandat rakyat pada pilihan raya umum? Ini yang
telah berlaku kepada enam daripada kami yang asalnya daripada Bersatu.

Perbahasan hari ini menyatakan bahawa, Ahli Parlimen mesti akur kepada
keputusan partinya sendiri. Akan tetapi kita perlu ingat, pada Julai dan Ogos 2021,
seramai 15 orang Ahli Parlimen daripada UMNO yang dikepalai oleh Yang Amat
Berhormat Bagan Datuk sendiri telah tarik sokongan daripada Yang Berhormat
Pagoh sebagai Perdana Menteri, walhal ada 27 lagi Ahli Parlimen UMNO yang tidak
dituruti tindakan Presiden parti mereka.

Jadi, siapakah yang dianggap mengikut ketetapan parti? Sebenarnya apa
ketetapan UMNO ketika itu? Kesudahannya, seperti mana yang kita tahu, Ahli
Parlimen Bera daripada UMNO juga yang menjadi Perdana Menteri baharu.

Jerlun sangat mengharapkan semua di antara kita ikhlas dalam
mengehendaki undang-undang ini dan tiada yang akan sengaja gunakan peluang ini
untuk memaksa Dewan Rakyat ini dibubarkan sebelum lompat parti tidak dikekang
melalui undang-undang baharu bagi meyakinkan rakyat. Seperti mana yang kita
dengar tadi, ramai di kalangan rakyat tidak yakin dengan sistem demokrasi kita
apabila tindakan lompat-melompat ini masih lagi dibenarkan.

Kita boleh agak siapa agaknya yang akan untung jika pilihan raya umum
diadakan dengan peratusan keluar mengundi yang rendah kerana rakyat tak yakin
dengan sistem demokrasi yang tergugat gejala lompat ini.

Jerlun mengalu-alukan usaha untuk pinda Perlembagaan sesuai dengan
rang undang-undang anti-lompat parti setelah diperincikan oleh Jawatankuasa
Pillhan Khas yang dianggotai wakil kerajaan dan pembangkang. Kami sangat
berharap Pejuang juga akan dijemput untuk menyertai perbincangan ini dan kita akan
lakukan yang terbaik untuk pastikan bahawa gejala lompat-melompat ini tidak
sampai ke tahap boleh menjatuhkan kerajaan ataupun menggugat demokrasi yang
kita amalkan dalam negara kita ini.

Suka juga saya menyentuh mengenai apa yang telah dibangkitkan rakan-
rakan Ahli Parlimen yang lain yang telah bahas sebelum ini. Kadang-kadang tindakan
melompat itu adalah berlaku atas sebab-sebab tertentu. Ada kalanya seorang Ahli
Parlimen itu cuai di dalam mengendalikan urusannya ataupun tanggungjawabnya
mewakili partinya sendiri ataupun terlibat dengan jenayah-jenayah yang tertentu
yang menyebabkan partinya memecat dia daripada parti. Maka sudah tentu Ahli
Parlimen seperti itu seharusnya mengosongkan Kerusinya, dan dilaksanakan pilihan

raya.
