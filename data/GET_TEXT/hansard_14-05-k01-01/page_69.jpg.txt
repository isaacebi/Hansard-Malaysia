DR. 11.4.2022 63

pemimpin adalah amat diperlukan demi kestabilan undang-undang dan keharmonian
keadaan. Maka, kata kunci kepada pindaan ini dan pindaan-pindaan yang lain adalah
berdasarkan prinsip kestabilan politik dalam pentadbiran negara. Kestabilan politik
bagi sesebuah negara amat penting kerana ia memberikan kesan besar kepada
ekonomi untuk terus berkembang dan memberikan kesejahteraan kepada rakyat.

Pindaan Perkara 10 Perlembagaan Persekutuan ini memerlukan ketelusan
dalam mentadbir dasar dan amalan politik yang murni. Saya ingin memetik kata-kata
Imam Al-Ghazali... [Membaca sepotong ayat dalam Bahasa Arab]. Maksudnya;
“Agama itu asasnya sedangkan pemerintah sebagai pengawalnya. Apa yang tidak
ada asasnya nescaya boleh membawa keruntuhan dan apa yang tidak ada
pengawalnya akan menjadi hilang”.

Tuan Yang di-Pertua, dalam situasi di mana parti yang diwakili oleh ahli politik
tersebut telah menyimpang daripada prinsip asas perjuangan termasuklah
bergelumang dengan rasuah dan salah guna kuasa, adakah wujudnya ruang bagi
Ahli Parlimen tersebut yang setia dengan prinsip dan integriti untuk keluar daripada
parti itu dan seterusnya menyertai parti lain yang lebih telus untuk mentadbir negara
ini? Begitu juga halnya bagi parti-parti yang membentuk satu gabungan dan
mengambil keputusan untuk menarik diri parti tersebut daripada meneruskan
gabungan. Hal ini perlu dipertimbangkan sekiranya ia melibatkan isu-isu yang
menyentuh sensitiviti masyarakat yang turut mencetuskan situasi cemas dalam
kalangan rakyat.

Saya ingin menegaskan bahawa jawatan yang diperoleh melalui undian
pilihan raya adalah berkaitan dengan soal amanah, kejujuran, integriti dan berprinsip
sebagai ahli politik. Justeru, persoalan timbul sama ada perlunya peletakan Ahli Yang
Berhormat itu sendiri dan seterusnya Kerusi tersebut perlu disahkan kosong bagi
memberi laluan kepada pilihan raya. PAS sendiri pernah melalui detik-detik sukar
dalam sejarah dalam parti apabila sebahagian ahlinya terkeluar daripada parti pada
tahun 2015 dan seterusnya membentuk parti yang baharu.

Sejarah di Malaysia memperlihatkan bahawa mekanisme yang diambil bagi
melompat ke satu parti dengan memisahkan diri setelah keluar daripada parti asal
dan kemudian menjadi Ahli Parlimen bebas. Setelah beberapa waktu, barulah Ahli
Yang Berhormat tersebut akan memilih haluan melalui penyertaan keahlian dalam
parti yang baharu. Dalam langkah kerajaan menangani isu lompat parti ini, langkah
ini harus dicegah daripada diambil oleh ahli-ahli politik daripada mana-mana parti
sekalipun. Saya bersetuju apabila langkah yang akan diambil dan seterusnya oleh
kerajaan dengan mewujudkan akta khusus atau Akta Antilompat Parti ini.

Namun demikian, Akta Parlimen tersebut memerlukan definisi yang tepat,

pelaksanaan yang terang dan penjelasan yang konkrit bagi mengelakkan kekeliruan,
