DR. 11.4.2022 11

Tuan Yang di-Pertua, saya tegaskan semula bahawa — peringatan kita
kepada rakyat bahawa tidak semua ahli-ahli politik, tidak semua orang-orang yang
terjun ke gelanggang politik itu sanggup menggadaikan maruah dan diri mereka
semata-mata kerana kedudukan dan wang ringgit. Oleh sebab itulah kita telah
menggesa supaya hal ini diperaku, dibahaskan dan diluluskan oleh Parlimen.
Mudah-mudahan dengan keputusan ini dan dengan mencerakin, memperincikan
peruntukan dalam rang undang-undang yang akan dibentangkan bulan depan insya-
Allah, maka kita beri gambaran kepada rakyat bahawa mereka harus pulihkan balik
semangat, gunakan pindaan Perlembagaan dan rang undang-undang ini untuk
menetapkan calon-calon yang mereka pilih itu benar-benar orang-orang yang tidak
mungkin mengkhianati amanah yang diberikan.

[Tepuk]

Saya percaya dengan ini juga insya-Allah akan memulihkan keyakinan bukan
sahaja kepada orang politik, tetapi kepada sistem demokrasi dalam negara kita.
Pindaan ini kalau kita lihat dalam sejarah kita di negara ini adalah antara usaha untuk
memulihkan keyakinan rakyat kepada sistem yang demokratik dan mandat rakyat
dan keduanya untuk memperkukuh institusi pemerintahan itu sendiri.

Oleh sebab itu saya ingin menyatakan di sini ia berlaku kerana desakan yang
kuat dalam memorandum persefahaman dan juga kebijaksanaan Yang Amat
Berhormat Perdana Menteri yang memperaku dan bersetuju. Jadi, saya mohon hal
ini diambil kira dan Yang Berhormat Menteri boleh usulkan supaya dibawa ke
jawatankuasa, select commitee dan menetapkan nama-nama yang mewakili
kerajaan dan pembangkang. Terima kasih.

[Tepuk]

Tuan Yang di-Pertua: Terima kasih Yang Berhormat Ketua Pembangkang.
Sebelum saya menjemput Ahli Yang Berhormat dari sebelah sini, saya ingin
mengumumkan senarai pembahas sehingga nombor 20 terlebih dahulu. Selepas ini
saya akan menjemput Yang Berhormat Padang Rengas, diikuti oleh Yang
Berhormat-Yang Berhormat berikut iaitu Yang Berhormat Seremban, Yang
Berhormat Pontian, Yang Berhormat Kota Raja, Yang Berhormat Pengerang, Yang
Berhormat Semporna, Yang Berhormat Pagoh.

Yang Berhormat Jerlun, Yang Berhormat Tuaran, Yang Berhormat Julau,
Yang Berhormat Muar, Yang Berhormat Langkawi, Yang Berhormat Batang Lupar,
Yang Berhormat Kulim-Bandar Baharu, Yang Berhormat Sibuti, Yang Berhormat
Teluk Intan, Yang Berhormat Kuala Krai, Yang Berhormat Selayang dan Yang
Berhormat Sik. Itu sehingga nombor 20. Selepas itu saya akan umumkan yang lain.
Saya mempersilakan Yang Berhormat Padang Rengas, selaku pembahas utama, 15

minit Yang Berhormat.
