DR. 11.4.2022 9

pengiktirafan tentang hak bersuara, hak berpersatuan. Oleh yang demikian, kita telah
mengusulkan bersama dan ini akan diperincikan oleh Jawatankuasa Khas iaitu
supaya Perkara 10(3A) itu memberikan suatu pengertian yang khusus kepada
maksud kita mengadakan pindaan Perlembagaan ini.

Kerana, seperti biasa, kalau kita berikan ruang ini, seperti pengalaman
dibahaskan di Lok Saba di India, bila ada pindaan perlembagaan yang luas,
kemungkinan kerajaan yang ada majoriti kecil menggunakan pindaan itu untuk
mengadakan pindaan-pindaan lain yang bertentangan dengan semangat mungkin
berlaku.

Oleh yang demikian, kita mohon supaya Perkara 10(3A) itu diperkemaskan
dan ini saya ucapkan terima kasih kerana dipersetujui prinsipnya oleh Perdana
Menteri yang disebut oleh Yang Berhormat Menteri tadi supaya pindaan 10(3A) itu
dikhususkan kepada soal defection atau pemindahan parti. [Tepuk]

Kedua yang dibangkitkan ialah tentang soal Perkara 48(6) kerana ia akan
melibatkan, umpamanya, penafian hak seorang yang telah diberhentikan atau
memilih untuk berhenti kerana tidak boleh bertanding dalam tempoh lima tahun. Ini
kita telah pun supaya— kalau kita hormat semangat Perlembagaan, mandat rakyat,
maka biar rakyat yang tentukan. Maka, seseorang yang terkeluar atau dikeluarkan
atau melompat parti, dia harus balik, kalau dia setuju, untuk dia berdepan dengan
rakyat supaya rakyat memutuskan. Kalau faham saya, selalunya kalau orang
khianat, akan ditolak oleh rakyat. [Tepuk]

Jadi, ini dua prinsipnya. Akan tetapi, satu prinsip yang asas juga dalam
pindaan Perlembagaan ini adalah untuk mengetahui secara khusus apakah yang
dimaksudkan dengan rang undang-undang yang akan dibentangkan. Sekarang ini
kita tidak punyai peluang untuk melihat peruntukan-peruntukan itu secara terperinci.
Walaupun saya akui jawatankuasa yang berkenaan dan jawatankuasa teknikal telah
mempunyai sedikit maklumat, telah dibentangkan oleh Menteri berkenaan, tetapi
bukanlah satu draf rang undang-undang yang muktamad.

Oleh yang demikian, kita juga mengusulkan supaya sesi_ berikutnya,
harapannya selewat-lewatnya sebelum akhir Mei akan datang, saya harap Perdana
Menteri memberikan persetujuan tersebut supaya pembentangan pindaan
Perlembagaan ini dilakukan bersama dengan pembentangan rang undang-undang
lompat parti ini. Supaya kita tahu pindaan ini bermaksud khusus memenuhi maksud
kita dalam mengadakan rang undang-undang yang baharu ini supaya Ahli-ahli Yang
Berhormat akan dapat kepastian yang dimaksudkan dengan pindaan ini, yang kita
tahu adalah dengan menterjemahkannya dalam Rang Undang-undang Antilompat

ini.
