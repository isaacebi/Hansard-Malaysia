DR. 11.4.2022 10

#1030

Semangat ini telah dipersetujui dan saya harap jawatankuasa yang
berkenaan, Select Committee ini akan segerakan bermesyuarat dan mencari
kesepakatan supaya dapat kita bentangkan dan bahaskan dan luluskan secepat
mungkin. Tuan Yang di-Pertua, saya kaitkan dalam mukadimah tadi bahawa pindaan
ini sebenarnya menyentuh soal yang asasi dalam negara kita. Kita tidak boleh
nafikan bahawa ada persepsi yang negatif terhadap orang-orang politik umumnya
sekarang.

Ada sebahagian rakyat, terutamanya elemen yang sedar dalam kalangan
masyarakat yang berasa mual dengan kegelojohan politik yang sanggup
umpamanya mengkhianati amanah semata-mata kerana janji sogokan sama ada
wang atau kedudukan. Persepsi ini menyeluruh dan ini menyentuh kepada semua
sehinggakan orang-orang yang tidak terlibat turut terpalit.

Di antara persepsi negatif ini ialah kerana adegan perilaku lompat parti itu
menjadi satu gejala yang biasa sepanjang satu, dua tahun yang lalu ini atau
beberapa tahun yang lalu. Pernah berlaku sebelumnya sepertimana yang kita lihat
dalam kes mahkamah yang disebut oleh Yang Berhormat Menteri tadi, Nordin Salleh
yang diputuskan oleh Mahkamah Persekutuan.

Saya ada pandangan sendiri kerana Mahkamah Persekutuan mengambil kira
hak seseorang itu, tetapi Mahkamah Persekutuan ketika membuat keputusan itu
tidak menghormati atau menerima kenyataan hak rakyat yang memilih. Jadi,
sepatutnya diseimbangkan hak individu dengan hak puluhan ribuan rakyat yang
memilih. Dia pilih itu bukan kerana seseorang itu berdiri, tetapi dia pilih itu kerana
janji seseorang itu terutama mewakili parti dan kalau dalam tradisi kita yang
diputuskan oleh SPR— Tuan Yang di-Pertua lebih arif tentang hal ini — calon parti itu
akan menerima watikah daripada parti.

Jadi, bagaimanakah kita boleh mengatakan ini keputusan yang boleh
dilakukan sendiri yang boleh mengetepikan kepentingan parti? Ini keputusan
Mahkamah Persekutuan yang saya percaya, sama ada pihak pembangkang atau
kerajaan harus kemukakan semula dan sekarang ini memang sedang didengar,
kalau tidak salah saya Mahkamah Tinggi Pulau Pinang hari ini untuk membahaskan
semula tentang keputusan yang melibatkan Mahkamah Persekutuan yang
menetapkan bahawa menghormati hak seorang individu sebagai ahli Dewan untuk
memilih terima atau keluar. Akan tetapi, ini bagi saya lari daripada semangat
demokrasi dan menghormati hak rakyat yang ramai dan oleh yang demikian, pindaan
Perlembagaan ini dengan sendirinya akan mengetepikan keputusan Mahkamah

Persekutuan 92 tersebut.
