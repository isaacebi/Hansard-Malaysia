DR. 11.4.2022 109

kita, saya yakin katak dan juga bukan katak, bila kita turun ke bawah bertemu rakyat,
kita berdepan dengan kemarahan rakyat.

Kalau dalam bola sepak sekalipun, mungkin mereka yang sebaya dengan
saya atau sedikit tua akan teringat perpindahan seorang pemain hebat Luis Figo
daripada Barcelona ke Real Madrid. Apabila dia pulang bermain di stadium
Barcelona, beliau telah dibooed dengan hebat oleh penyokong-penyokong sehingga
tidak dapat bermain dengan baik. Itu baru bola sepak. Inikan politik. Soal masa depan
negara, soal hidup mati rakyat, soal anak-anak kita.

Kita juga kena mengaku sebagaimana yang banyak dibangkitkan tadi, antara
perkara yang menjadi punca amalan melompat parti ini ialah pengagihan peruntukan
Ahli Parlimen yang tidak adil. Ini menjadikan amalan lompat parti berleluasa. Kita
juga kena jujur di pihak Pakatan Harapan, kita tidak selesaikan perkara ini ketika kita
menjadi kerajaan.

Oleh sebab itu, permulaan ketika kita adakan MoU dengan pihak kerajaan,
kita harus jadikan pengagihan peruntukan Parlimen ini untuk semua wakil rakyat
sama ada mereka tandatangan MoU ataupun tidak kerana ini antara asas ataupun
perkara basic di dalam demokrasi.

Namun, Setiawangsa juga menerima bahawa bukan semua amalan
melompat parti itu negatif. Ada ketika yang mana wakil rakyat merasakan bahawa
parti telah lari daripada matlamat perjuangan. Sebagai contoh di negara kita, Tan Sri
Shahrir Abdul Samad telah meletak jawatan sebagai Ahli Parlimen UMNO di Johor
Bahru pada tahun 1988 dan bertanding bebas di atas logo kunci dan menang dengan
majoriti yang lebih besar ketika beliau bertanding di atas tiket UMNO. Beliau protes,
ketika itu, dalam soal krisis perundangan dan juga perpecahan UMNO yang berlaku.

Maka, saya tidak merasakan masalah untuk Ahli Parlimen yang melompat
diberi ruang untuk pertahan kerusi. Yang menjadi asas ataupun fokus ialah kuasa ini
mesti dikembalikan kepada pengundi. Sama ada mereka kekal mahukan wakil rakyat
yang mereka pilih sebelum itu ataupun mahu kembalikan mandat kepada parti yang
asal. Saya yakin daripada berpuluh-puluh nama yang kita dengar telah melompat
sejak PRU-14, tidak ramai yang seperti Tan Sri Shahrir Abdul Samad.

Yang kita kena berhati-hati, sidang Dewan sekalian, ialah soal pindaan Artikel
10. Ini telah dibangkitkan tadi oleh Ketua Pembangkang dan juga beberapa Ahli
Parlimen yang lain. la harus spesifik tentang soal lompat parti, bukan keanggotaan
parti politik secara luas. Kita mungkin melihat perkara ini akademik pada hari ini.
Namun, kita tidak tahu bagaimana rupa bentuk kerajaan di masa akan datang dan
mungkin sekiranya pindaan dibuat terlalu luas, ia akan memberi ruang kepada salah

guna kuasa.
