DR. 11.4.2022 98

sama ada dalam bentuk pindaan Perlembagaan atau dalam bentuk akta haruslah
digubal. Undang-undang Antilompat Parti sememangnya sesuatu yang telah pun
diketengahkan oleh Ahli-ahli Parlimen DAP sejak dahulu lagi. Saya mengambil hari
ini sebagai hari yang bersejarah yang mana usaha pembentangan Undang-undang
Antilompat Parti berlaku bagi kali pertama dalam sejarah Malaysia. Hasil tidak lain
daripada menandatangani MoU Transformasi dan Kestabilan Politik antara Pakatan
Harapan dengan Kerajaan Malaysia pada bulan September 2021 yang lepas.
Walaupun saya berpandangan bahawa pindaan Perlembagaan ini pada hari ini
haruslah diperbaiki dalam bentuk Undang-undang Antilompat Parti juga harus
diperhalusi.

Pindaan Perlembagaan Persekutuan pada hari ini walaupun bertujuan
sebagai suatu an enabling provision memandangkan kebimbangan kuasa yang
terlalu luas diberikan kepada kerajaan yang memegang kuasa, government of the
day, saya berpandangan bahawa sekiranya kesemua Abhli-ahli Kabinet dalam
kerajaan mempunyai tekad untuk menggubal dan meluluskan satu Undang-undang
Antilompat Parti, kerajaan tidak perlu mengambil langkah two steps dengan izin iaitu
pindaan Perlembagaan Persekutuan dan Rang Undang-undang Antilompat Parti
tetapi kesemuanya boleh dilakukan dengan suatu pindaan Perlembagaan
Persekutuan iaitu pindaan terhadap klausa Artikel 48, Perlembagaan Persekutuan.

Kerajaan telah menyatakan lebih daripada 20 sesi libat urus telah diadakan
bermula pada bulan November yang lepas pada semua masa. Ahli-ahli Parlimen
adalah diberitahu bahawa Undang-undang Antilompat Parti ini akan dilaksanakan
dengan pindaan terhadap Artikel 48 dengan menyatakan bagaimana seseorang Ahli
Parlimen itu boleh kehilangan kelayakan sebagai Ahli Parlimen.

Selaku seorang pengamal undang-undang, saya berpendapat bahawa
pindaan Artikel 48 ini merupakan bentuk yang paling baik yang mana isu penting
seperti antilompat parti haruslah termaktub dalam undang-undang tertinggi negara
dengan sebarang pindaan pada masa depan hanya boleh dilakukan dengan suatu
undi majoriti dua pertiga dan bukan majoriti 51 peratus.

Daripada perbahasan rakan-rakan saya dalam Dewan ini, biarpun dari
sebelah sini ataupun sebelah sana sememangnya Dewan ini mempunyai satu
konsensus secara dasar iaitu perlunya satu Undang-undang Antilompat Parti digubal
bagi tujuan memastikan pilihan rakyat adalah terjamin dan terlindung.

Apa yang mungkin menjadi perbezaan adalah nombor satu definisi lompat
parti untuk mereka yang dipecat dari parti dan definisi lompat parti untuk mereka
yang dipilih atas tiket bebas. Dari sekarang sampai sidang khas yang akan datang

mungkin dalam masa satu setengah bulan kita tidak mahu nampak ada insiden
