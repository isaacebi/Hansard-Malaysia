DR. 11.4.2022 86

2.16 ptg.

Tuan Lim Lip Eng [Kepong]: Terima kasih Tuan Yang di-Pertua. Rang
Undang-undang Perlembagaan (Pindaan) (No.3) 2022 adalah RUU yang sudah
dinanti-nantikan semenjak termeterainya memorandum persefahaman (MoU) di
antara pihak pembangkang bersama dengan Yang Amat Berhormat Perdana
Menteri. Sejujurnya, pembentangan rang undang-undang ini telah memakan masa
yang agak lama. Sewajarnya, pembentangan rang undang-undang ini adalah
dilakukan dengan secepat yang mungkin kerana ini adalah salah sebuah
pembaharuan institusi yang paling penting bagi membaiki semula landskap politik
negara yang kini kucar kacir.

Tidak dapat dinafikan lagi keadaan politik semasa sangat bercelaru dan
berpecah belah. Persengketaan politik yang dapat kita lihat kini bukan sahaja terjadi
di antara pihak kerajaan dan juga pembangkang malahan kita dapat juga melihat
pergaduhan dalaman yang berlaku di dalam parti masing-masing. Semuanya bak
retak menanti belah. Baik di pihak kerajaan ataupun pihak pembangkang.
Disebabkan perkara ini juga, rata-rata rakyat juga sudah penat dengan keadaan
politik semasa dan kebanyakan mereka merasakan penglibatan mereka di dalam
sistem pilihan raya demokrasi negara ini tidak berbaloi dan tidak membuahkan hasil.

Dalam tempoh dua tahun sahaja, kita dapat menyaksikan pertukaran dua
Perdana Menteri dan empat pilihan raya negeri. Mengikut laporan yang disediakan
oleh Suruhanjaya Pilihan Raya, sebanyak RM420 juta telah dibelanjakan untuk
keempat-empat pilihan raya negeri yang berlangsung beberapa bulan lepas. Tatkala
orang ramai sedang membina semula hidup mereka yang terkesan dek pandemik
COVID-19, ada ahli politik yang tamak haloba mengaturkan pelbagai jenis strategi
untuk kekal berkuasa. Dalam pada itu, kegiatan melompat parti yang berlaku dalam
kalangan Ahli Parlimen dan wakil rakyat juga mengeruhkan lagi keadaan politik
semasa.

Hanya kerana pangkat, kuasa dan harta, prinsip parti dan perikatan ditolak
tepi dan sokongan pengundi mereka dicabuli. Ini adalah politik yang jijik dan perlu
diubah dengan secepat mungkin. Sekiranya kita mahu mengangkat martabat
demokrasi berperlembagaan Malaysia, Rang Undang-undang Perlembagaan
(Pindaan) ini dan Rang Undang-undang Antilompat Parti adalah rang undang-
undang yang perlu dipersetujui oleh semua Ahli Dewan Rakyat yang mulia ini.

Rakyat sudah penat dengan keadaan politik semasa. Saya juga sudah penat
menyebut perkara ini kerana di saat ini, kenyataan ini adalah kenyataan yang kita
sering dengar daripada setiap rakyat tetapi tiada usaha kukuh dan utuh yang
digiatkan untuk membina semula kepercayaan mereka terhadap politik dan proses

demokrasi di negara ini.
