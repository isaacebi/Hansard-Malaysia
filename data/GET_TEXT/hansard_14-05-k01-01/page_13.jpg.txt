DR. 11.4.2022 7

1020

Fasal 2 rang undang-undang bertujuan untuk meminda Perkara 10
Perlembagaan Persekutuan merangkumi:

(a) sub fasal (2)(a) bertujuan untuk meminda fasal (1) Perkara 10
berbangkit daripada kemasukan fasal baharu (3A) dalam sub
fasal (2)(b); dan

(b) sub fasal (2)(b) bertujuan untuk memasukkan fasal baharu (3A)
ke dalam Perlembagaan Persekutuan untuk membolehkan
sekatan-sekatan ke atas hak untuk membentuk persatuan yang
berhubung dengan keahlian dalam parti politik, Ahli Dewan
Rakyat dan Ahli Dewan Undangan Negeri boleh juga dikenakan
oleh undang-undang Persekutuan.

Tuan Yang di-Pertua, Rang Undang-undang Perlembagaan (Pindaan) (No.

3) 2022 yang digubal ini akan menjadi langkah permulaan kepada penggubalan rang
undang-undang bagi mencegah tindakan keluar parti demi melindung hak rakyat
yang telah memberi undi serta kepercayaan tinggi kepada ahli politik ketika proses
pilihan raya.

Selain itu, rang undang-undang ini juga mampu menghentikan tindakan
mana-mana pihak yang dipilih dan dilantik melalui proses pilihan raya sah daripada
bertukar parti tanpa sebab kukuh atas alasan munasabah, sekali gus memastikan
kestabilan politik negara untuk suatu jangka masa panjang.

Selanjutnya, juga dimaksudkan penggubalan akta baharu berkaitan larangan
Ahli Dewan Rakyat bertukar parti, kerajaan pada 10 April telah bersetuju supaya satu
Jawatankuasa Pilihan Khas bipartisan ditubuhkan dengan keahlian semua pihak
berkepentingan termasuk pakar akademik, wakil parti pembangkang dan wakil
kerajaan bagi meneliti dan menentukan dasar serta peruntukan terbaik untuk akta
tersebut.

Rang undang-undang tersebut yang juga dijangka dibentang di Mesyuarat
Kedua Penggal Kelima Parlimen Ke-14 pada bulan Julai, ini telah dipersetujui akan
dilaksanakan selepas hari raya ini nanti pada satu tarikh yang bakal ditetapkan oleh
Yang Amat Berhormat Perdana Menteri di bawah Peraturan 11(3).

Dengan ini, Tuan Yang di-Pertua, saya mohon mencadangkan.

Tuan Yang di-Pertua: Terima kasih Yang Berhormat Menteri. Ada sesiapa
yang menyokong?

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-

Pertua, saya menyokong.
