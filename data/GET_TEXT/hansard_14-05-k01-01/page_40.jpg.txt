DR. 11.4.2022 34

Inilah precedent ataupun duluan kes yang menjadi prinsip undang-undang
yang diterima di negara kita. Namun, jika Dewan yang mulia ini meluluskan Rang
Undang-undang Perlembagaan (Pindaan) yang dibentangkan pada hari ini, maka hak
kebebasan asasi untuk berpersatuan yang termaktub di dalam Perlembagaan
Persekutuan selama ini akan disekat dengan sekatan-sekatan yang diperincikan
dalam sebuah akta yang akan digubal kemudian.

Tuan Yang di-Pertua, semua Ahli Yang Berhormat yang berada di dalam
Dewan yang mulia pada hari ini, memikul suatu beban tanggungjawab yang besar
untuk sentiasa melindungi hak kebebasan asasi rakyat termasuk hak kebebasan kita
semua sebagai wakil rakyat.

Justeru, pindaan Perkara 10 Perlembagaan Persekutuan yang ada di
hadapan kita pada hari ini bukanlah satu perkara yang kecil. la bukan semata-mata
suatu hal yang berkaitan dengan kepentingan politik ataupun kepentingan mana-
mana parti, tetapi berkait dengan soal keadilan dan kebebasan yang mesti kita bela
dan pertahankan.

Pertimbangan kita yang paling utama ialah adakah undang-undang yang
akan diperkenalkan ini nanti adil atau sebaliknya? Adakah ia baik untuk rakyat dan
negara atau ia hanya akan memberikan kelebihan kepada pihak-pihak tertentu
sahaja atas tujuan kepentingan politik semata-mata? Apatah lagi rang undang-
undang ini akan membatasi hak asasi kita semua sebagai seorang individu dan juga
Ahli Parlimen yang dijamin oleh Perlembagaan. Dengan izin, we are now giving up
our fundamental right as an individual, as a Member of Parliament that is guaranteed
by the Constitution. Justeru, hujah-hujah yang dikemukakan oleh semua Ahli Yang
Berhormat di Dewan yang mulia ini hendaklah diambil kira dengan penuh teliti
sebelum rang undang-undang ini diluluskan.

01140

Tuan Yang di-Pertua, dalam siri libat urus mengenai rang undang-undang ini,
saya telah menyatakan beberapa pandangan saya. Antaranya ialah saya telah
meminta kerajaan mengkaji semula definisi ‘lompat parti’. Saya tidak bersetuju
seorang Ahli Parlimen yang dipecat dari partinya ataupun meninggalkan partinya
atas sebab-sebab tertentu dikira sebagai lompat parti dan perlu mengosongkan
kerusinya serta-merta.

Ada banyak sebab seorang Ahli Parlimen dipecat daripada parti ataupun
meninggalkan partinya. Ada yang dipecat kerana melanggar disiplin parti atau
kerana dengan izin, cross the floor atau kerana menyatakan sesuatu yang hak, tetapi
tidak disenangi oleh pemimpin parti lalu dipecat dari partinya atau kerana partinya
telah lari dari landasan prinsip perjuangannya yang sebenar serta memudaratkan

rakyat dan negara.
