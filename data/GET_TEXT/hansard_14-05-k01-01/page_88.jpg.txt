DR. 11.4.2022 82

Negeri Kelantan merupakan negeri kedua selepas Sabah dalam melakukan
pindaan terhadap peruntukan berkaitan antilompat parti disusuli kKemudiannya oleh
Pulau Pinang yang berbuat demikian pada tahun 2012. Roh peruntukan yang sama
dibawa pada hari ini dalam peruntukan undang-undang yang diwartakan di peringkat
negeri Kelantan sebelum ini, menjelaskan bahawa seseorang Ahli Badan
Perundangan Negeri perlu mengosongkan kerusinya jika seseorang itu dipecat atau
melepaskan keahliannya dalam sesuatu parti yang dianggotainya.

Walau bagaimanapun, peruntukan tersebut dicabar dalam kes Noreen Salleh
yang telah menyertai UMNO selepas memenangi kerusi Dewan Undangan Negeri
Sungai Pinang di Tumpat di bawah bendera Parti Semangat 46 ketika itu. Mahkamah
Agung ketika itu memutuskan bahawa meskipun peruntukan yang diluluskan di
Dewan Undangan Negeri Kelantan tidak menghalang kebebasan berpersatuan
sebagaimana yang diperuntukkan dalam Perkara 10, Perlembagaan Persekutuan.
Namun, kesan langsung daripada tindakan melompat parti yang mendorong kepada
pengosongan kerusi tersebut menyebabkan hak berpersatuan tersebut menjadi
terbatas.

Oleh sebab itu, pada hari ini kita menyaksikan langkah proaktif kerajaan untuk
meminda Perlembagaan Persekutuan terlebih dahulu bagi membuka ruang kepada
penggubalan Rang Undang-undang Antilompat Parti kelak. Langkah ini merupakan
satu langkah rentetan dasar dan polisi kerajaan yang diketengahkan demi
memastikan hak rakyat terus terpelihara. Kita semua meyakini bahawa
ketidakstabilan politik bukan sahaja menatijahkan ketidakstabilan pentadbiran
bahkan mengancam ekonomi negara.

Jadi, di sini kita merasakan betapa perlunya ada sekatan bagi mencegah
langkah lompat parti yang berleluasa pada masa ini. Persoalannya bagaimana?
Tuan Yang di-Pertua, walaupun kita semua mungkin sependapat dalam isu
antilompat parti ini, namun izinkan saya untuk meluncurkan beberapa pandangan
yang sewajarnya menjadi complimentary view terhadap isu ini supaya kita dapat
mencermati perbahasan antilompat parti nanti dengan lebih mendalam dan terperinci
khusus perbincangan dalam jawatankuasa khas yang bakal dibentuk nanti.

Saya meyakini prinsip utama terhadap isu lompat parti ialah soal kematangan
pengamalan demokrasi dalam negara. Kematangan ini berkait dengan kematangan
sistem parti politik yang ada dalam negara. Kematangan _institusi-institusi
mendukung demokrasi serta kematangan perjalanan politik negara. Bahkan, lebih
penting ialah kematangan ini juga bertitik tolak kepada kematangan para pengundi
atau rakyat dalam penyertaan mereka terhadap pesta demokrasi negara serta

kemuncaknya ialah kematangan ahli politik serta wakil rakyat yang dipilih oleh rakyat.
