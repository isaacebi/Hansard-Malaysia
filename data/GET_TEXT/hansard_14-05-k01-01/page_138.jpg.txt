DR. 11.4.2022 132

Kita juga hendaklah tidak menghukum ahli politik yang melompat kerana mereka
menentang kepimpinan parti yang rasuah, yang kleptocratic misalannya. Kalau
kerana parti itu zalim, dia menekan rakyat, kita boleh lompat keluar atau menjatuhkan
dan menentang kepimpinan tadi walaupun kita hilang kedudukan dalam Parlimen.
Kita hendaklah memberi mereka ruang dan peluang untuk mempertahankan prinsip
mereka.

Lompatan kerana prinsip untuk mempertahankan nilai-nilai tinggi dan murni
tadi, itu saya sokong dan kita kena ada satu undang-undang yang memberikan
perbezaan antara orang yang lompat oleh kerana sebab-sebab yang hina,
kepentingan peribadi, rasuah dan wang ringgit, harta dan pangkat dan dalam masa
yang sama, kita tidak boleh menghukum semberono orang-orang yang melompat
kerana mempertahankan nilai-nilai yang tinggi, Kemanusiaan, perjuangan dan nilai-
nilai tinggi dan murni kehidupan.

Selain itu, saya juga menyokong supaya orang yang melompat tadi diberikan
peluang bertanding kembali dan kita biarkan kepada rakyat menentukan tindakan
beliau itu sama ada rakyat memberikan sokongan atau tidak. Itu pada saya, ialah fair
dan hendaklah dimasukkan dalam undang-undang yang baru itu. Kerana itu Tuan
Yang di-Pertua, saya menyokong penuh penubuhan apa yang disebutkan sebagai
satu Jawatankuasa Pilihan Khas untuk membuat syor-syor yang lebih kemas, teratur
dan komprehensif bersesuaian dengan Perlembagaan kita dalam masa yang telah
dan akan kita tetapkan. Masa-masa tertentu yang kita tetapkan dan munasabah.
Terima kasih atas peluang yang diberikan, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih,
Yang Berhormat Kuala Kedah. Seterusnya saya jemput Yang Berhormat Hang Tuah

Jaya.

4.39 ptg.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Assalamualaikum warahmatullahi wabarakatuh, terima kasih Tuan
Yang di-Pertua. Sebenarnya pada hari ini, kita sebagai anggota Dewan Rakyat
sepatutnya berasa malu kerana kita terpaksa membahaskan satu pindaan
Perlembagaan yang memungkinkan nantinya satu undang-undang khas untuk
regulate, dengan izin Tuan Yang di-Pertua, sikap dan tingkah laku ahli-ahli politik
terutamanya Ahli-ahli Parlimen yang pada hemat saya, maaf kalau bahasa ini kasar
tetapi merupakan Ahli-ahli Parlimen yang serakah dengan nafsu politik mereka dan
terpaksa mengambil tindakan yang memungkinkan berlakunya pengkhianatan

ataupun dalam erti kata yang lain, menyebabkan jatuhnya kerajaan.
