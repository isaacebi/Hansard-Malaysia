DR. 11.4.2022 6

model perundangan beberapa buah negara seperti India,
Singapura, New Zealand dan United Kingdom;

(iii) sesi pembentangan kajian dasar kepada pimpinan parti

komponen;
(iv) sesi libat urus bersama Ahli Dewan Rakyat dan Dewan Negara;
(v) sesi libat urus bersama Majlis Tertinggi Pemimpin Tertinggi
Parti Gabungan Parti Sarawak, BERSATU, Gerakan Rakyat
Sabah, Barisan Nasional dan Perikatan Nasional; dan

(vi) sesi pembentangan draf rang undang-undang kepada
Jawatankuasa Pemandu dan Jawatankuasa_ Teknikal
Transformasi dan Kestabilan Politik.

Berdasarkan input dan pandangan daripada semua Sesi Libat Urus tersebut
serta keputusan kerajaan pada 11 Mac 2022, dan 6 April 2022 pindaan
Perlembagaan Persekutuan melalui rang undang-undang ini melibatkan pindaan
kepada Perkara 10 dengan memasukkan Fasal (3A), selepas Fasal 3 bagi sekatan
ke atas hak untuk membentuk persatuan yang diberikan oleh perenggan (c) Fasal
(1) yang berhubung dengan keahlian dalam parti politik, Ahli Dewan Rakyat, Ahli
Dewan Undangan Negeri, boleh dikenakan oleh undang-undang Persekutuan.

Ini merupakan satu punca kuasa, enabling clause, dengan izin Tuan Yang di-
Pertua, bagi memberi kuasa untuk menggubal penggubalan akta baharu berkaitan
dengan Ahli Dewan Rakyat bertukar parti. Dalam hal ini, saya ingin menarik perhatian
semua Ahli Yang Berhormat bahawa dengan pelaksanaan rang undang-undang ini
juga, persoalan-persoalan dasar berkaitan larangan Ahli Dewan bertukar parti boleh
diperincikan dan dijelaskan melalui akta baharu itu nanti.

Tuan Yang di-Pertua, berdasarkan kes Nordin Salleh melawan Dewan
Undangan Negeri Kelantan 1992, 1 CLJ 343 Mahkamah Agung, Mahkamah
Persekutuan telah memutuskan bahawa undang-undang yang diwajibkan seseorang
anggota dewan bertukar parti untuk mengosongkan kerusi bercanggah dengan
prinsip kebebasan untuk seorang individu berpersatuan seperti yang diperuntukkan
di bawah Perkara 10(1)(c) Perlembagaan Persekutuan.

Justeru, Perkara 10 Perlembagaan Persekutuan harus dipinda bagi
membolehkan penggubalan akta baharu berkaitan larangan Ahli Dewan Rakyat
bertukar parti digubal dan diluluskan oleh Parlimen. Selaras dengan perkara ini,
Rang Undang-undang Perlembagaan (Pindaan) ini mengandungi dua fasa dengan
perincian seperti berikut.

Fasal 1 rang undang memperuntukkan tajuk ringkas akta yang dicadangkan
dan kuasa Yang di-Pertuan Agong untuk menetapkan tarikh permulaan kuat kuasa

akta yang dicadangkan.
