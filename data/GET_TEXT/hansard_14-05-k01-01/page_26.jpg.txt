DR. 11.4.2022 20

Perkara 10(3A) itu perlu diperhalusi dengan meletakkan perkataan-perkataan yang
lebih khusus untuk menyekat hanya untuk Akta Antilompat Parti. la tidak menjurus
kepada perkara yang lain. Itu pertama.

Keduanya, juga kita bersetuju bahawa ada perlunya Perkara 48(6)
dimansuhkan kerana prinsipnya kalau seseorang itu hendak melompat parti, dia
boleh melompat parti. Kalau dia tak bersetuju dengan pendirian partinya ataupun
merasakan kepimpinan partinya telah pun rosak, maka seseorang Ahli Parlimen itu
boleh memilih untuk melompat parti tetapi dengan syarat bahawa dia perlu
meletakkan jawatan sebagai Ahli Parlimennya ataupun ADUNnya_ untuk
mengembalikan mandat kepada rakyat. Ini seperti yang dikatakan oleh Yang
Berhormat Padang Rengas, kalau merasakan dirinya hebat, tak perlu ada parti, dia
boleh bertanding sebagai bebas.

Akan tetapi pokoknya, kita mesti mengembalikan kebebasan itu kepada
individu tersebut. Kalau dia merasakan bahawa partinya buat salah, dia tak nak ikut
perintah partinya lagi, tak apa. Letak jawatan, kembalikan kepada mandat rakyat,
buat pilihan raya kecil. Kalau beliau dapat meyakinkan rakyatnya, maka dia dah
boleh terpilih sekali lagi untuk duduk dalam Dewan Rakyat. Akan tetapi, pokoknya
ialah Perkara 48(6) mesti dimansuhkan.

Tuan Yang di-Pertua, kebebasan ini sebenarnya ada kepada rakyat Malaysia
ataupun mana-mana individu sebelum tahun 1988. Tahun 1988 selepas Pilihan Raya
Kecil Johor Bahru iaitu bekas Yang Berhormat Ahli Parlimen Johor Bahru, Shahrir
Abdul Samad meletak jawatan daripada UMNO dan lepas itu bertanding dalam
pilihan raya kecil dan menang sebagai calon bebas. Maka, pada ketika itu pindaan
Perlembagaan Persekutuan diletak untuk mengehadkan seseorang itu kalau letak
jawatan, maka lima tahun orang tersebut tak boleh bertanding dalam pilihan raya.

Kita rasa bahawa dalam semangat pindaan pada kali ini perlunya kebebasan
itu dikembalikan kepada rakyat Malaysia. Mana-mana Ahli Parlimen yang letak
jawatan, beliau bebas untuk bertanding semula. Jadi, kita mengharapkan bahawa
Perkara 48(6) itu akan dimansuhkan dalam pindaan yang seterusnya.

Tuan Yang di-Pertua, kita juga berbincang pada pagi tadi bahawa
kemungkinan juga ada perkara-perkara lain dalam Perlembagaan Persekutuan yang
perlu dilihat. Maka pendekatan yang paling cermat, yang paling baik ialah kita
merujuk kepada satu Jawatankuasa Pilihan Khas (Select Committee) untuk
memperhalus segala bentuk pindaan yang diperlukan supaya Akta Antilompat Parti
dapat digubal dan dapat dilaksanakan dengan baik. Justeru itu, kita bersetuju dan
kita menyokong pendekatan ini supaya selepas perbahasan pada hari ini, kita
menangguhkan bacaan kedua dan kita rujuk kepada satu Jawatankuasa Pilihan

Khas (Select Committee).
