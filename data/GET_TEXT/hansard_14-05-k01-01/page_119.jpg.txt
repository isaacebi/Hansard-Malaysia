DR. 11.4.2022 113

juga pemisahan antara urusan pilihan raya, urusan daftar pemilih dan juga urusan
persempadanan dibahagi tiga. Bukan hanya satu di bawah satu Suruhanjaya Pilihan
Raya. Ini juga sudah direkodkan di dalam jawatankuasa tersebut dan diputuskan
diterima walaupun tidak ada satu jadual bila ia hendak dilaksanakan.

Jadi, saya rasa peranan Jawatankuasa Pilihan Khas ini sangat penting dan
kita harap jawatankuasa yang bakal ditubuhkan ini akan dapat melaksanakan
dengan baik dan meninggalkan kesan yang positif.

Di samping itu, kita juga merasa bahawa pindaan ini yang akan dilaksanakan
pada bulan Mei akan datang harus dilaksanakan sebagai satu pindaan
perlembagaan yang menyeluruh, bukan hanya dalam konteks memasukkan terms
tertentu untuk Perkara 10 begitu juga pindaan 48(6) harus dimasukkan dan kita
mengambil kesempatan ini juga dalam pindaan perlembagaan ini untuk membawa
usul pengehadan tempoh jawatan Perdana Menteri seperti yang telah kita uar-
uarkan sebelum ini akan dilaksanakan. Ini juga merupakan antara apa yang telah
dicadangkan oleh Pakatan Harapan dahulu.

01540

Jadi, kita harap semua ini akan dimanfaatkan apabila kita membentangkan
suatu pindaan Perlembagaan yang lebih tuntas, yang lebih jelas termasuk yang
khusus tentang kategori-kategori lompat parti. Macam mana yang dikatakan lompat
parti individu, parti-parti kelompok ataupun komponen, yang ini Tuan Yang di-Pertua,
harus diputuskan. Saya ucap terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Lumut. Majlis mempersilakan Yang Berhormat Kangar.

3.40 ptg.

Tuan Noor Amin bin Ahmad [Kangar]: Bismillahi Rahmani Rahim.
[Membaca sepotong ayat Al-Quran] Tuan Yang di-Pertua, usul yang kita bahaskan
pada hari ini bagi saya sangat fundamental kerana ia menyentuh ciri penting
demokrasi iaitu hak kebebasan asasi sebagaimana dijamin oleh Perlembagaan.

Di negara yang lebih maju, isu lompat parti kurang diberi perhatian kerana
parti politik yang ada sudah lebih tersusun di mana hak demokratik di negara mereka
lebih terjamin. Ahli Parlimen berpeluang untuk menjalankan undi tidak percaya,
berpeluang untuk melakukan undi mengikut hati nurani ataupun kita sebut sebagai
conscience vote dan sebagainya. Akan tetapi di sesetengah negara, lompat parti ini
sama sepertimana negara kita kini iaitu ia menjadi sebuah perkataan yang jelik di
mana di banyak negara yang mempunyai undang-undang bagi membendung lompat
parti ini, ia berhasil dapat memberikan sedikit kestabilan dan juga mendorong sistem

kepartian yang lebih tersusun.
