DR. 11.4.2022 23

01110

Sekatan yang dicadangkan pada hari ini adalah ditujukan hanya pada Ahli
Dewan Rakyat dan Ahli Dewan Undangan Negeri. Dalam kertas undi ketika PRU dan
PRN, terdapat senarai nombor, nama calon dan logo parti yang bertanding. Pengundi
telah memilih dengan memangkah di tempat kosong di kanan nama dan logo parti
calon yang bertanding. Jumlah undi yang terbanyak menang dalam sistem First Past
the Post yang merupakan amalan negara ini. Maka sesiapa yang menang dengan
mandat pilihan rakyat, adalah wajar berada dalam parti yang berkaitan itu.

Kita berharap agar Rang Undang-undang Antilompat Parti akan
dibentangkan secepat mungkin kerana sesi libat urus telah dilaksanakan banyak kali
dalam tempoh beberapa bulan yang telah berlaku. Saya kira tentu akan di tafsir
maksud lompat parti seperti:

(i) parti politik berbeza dalam gabungan yang sama;

(ii) parti politik berbeza dalam gabungan yang berbeza;

(iii) bebas menjadi ahli politik; dan

(iv) ahli parti politik keluar menjadi bebas.

Keputusan dalam sidang libat urus perlu dibuat kemudian Dalam
Jawatankuasa Pilihan Khas yang akan dibentuk. Seterusnya, wajar pengecualian
dalam tafsiran lompat parti. Contohnya berlaku seperti:

(i) pembubaran parti atau pembatalan pendaftaran parti;

(ii) selepas penggabungan parti asalnya dengan parti yang lain

atau merger of political parties;
(iii) sekiranya Ahli Parlimen itu menjadi Tuan Yang di-Pertua
Dewan Rakyat atau ADUN menjadi Speaker DUN;

(iv) adakah jika seseorang yang dipecat daripada partinya wajar

dikecualikan setelah pentafsiran dibuat?; dan

(v) adakah Ahli Dewan Senator Negara wajar dikecualikan?

Saya dengan ini menyokong cadangan Yang Berhormat Padang Rengas
berhubung perkara itu.

Tuan Yang di-Pertua, kestabilan politik negara sangat bergantung pada
kestabilan Ahli Dewan Rakyat dalam Dewan ini. Begitu juga kestabilan parti-parti
politik dalam Dewan ini bergantung pada kestabilan kedudukan Ahli-ahli parti politik
dalam Dewan ini. Oleh itu, saya menyokong agar apa yang hendak dibuat selepas

ini dilaksanakan dengan secepat mungkin. Pantun.

Sifat api membakar cepat;
Terbakar padi tidak diambil.

Jangan MP melompat-lompat;
Negara jadi tidak stabil.
