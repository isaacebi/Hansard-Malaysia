DR. 11.4.2022 69

Kita tidak mahu menyaksikan lagi negara dalam keadaan huru-hara apabila
berlakunya perampasan kuasa bukan menerusi peti undi, tetapi melalui perbuatan
pengkhianatan amanah rakyat seperti yang berlaku dalam ‘Langkah Sheraton’ yang
membawa kerajaan ‘pintu belakang’ pada tahun 2020 di peringkat Kerajaan
Persekutuan, negeri Johor, Melaka, Perak dan Kedah, serta pada tahun 1962 di
Terengganu, tahun 1966 di Sarawak, tahun 1977 di Kelantan, tahun 1994 di Sabah
dan tahun 2009 di Perak.

Saya hendak syorkan Akta Antilompat Parti boleh mengikut apa yang
dilakukan di Pulau Pinang. Di mana satu pindaan Perlembagaan Pulau Pinang
diluluskan pada tahun 2012 yang berbunyi, “Ahli yang menukar parti politik yang
menghendaki seseorang ADUN dari parti tertentu yang dipilih oleh rakyat untuk
mengosongkan Kerusinya jika dia bertukar parti atau berhenti menjadi ahli parti atas
apa jua alasan. Seseorang yang dipilih sebagai ahli bebas juga mesti
mengosongkan Kerusinya jika orang itu. menyertai sesebuah parti politik.
Bagaimanapun, pengecualian diberikan kepada wakil rakyat yang mengosongkan
Kerusinya jika keahliannya berakhir kerana pembubaran parti ataupun pembatalan
pendaftarannya dalam parti dan juga apabila dia dipilih sebagai Speaker untuk
Dewan tersebut”.

Pindaan sedemikian tidak harus menjejaskan hak kebebasan berpersatuan
dalam Perkara 10 Perlembagaan Persekutuan dengan mendukung tiga prinsip
utama.

Pertama, kedaulatan rakyat di bawah sistem demokrasi berparlimen dengan
rakyat mempunyai hak untuk memilih wakil mereka.

Kedua, kebebasan berpersatuan bagi wakil yang dipilih tetapi dia perlu
mengosongkan Kerusinya jika melompat parti.

Ketiga, bagi prinsip akauntabiliti, wakil rakyat mesti bertanggungjawab
kepada pengundi mereka.

Saya menyokong syor untuk merujuk pindaan Perlembagaan dan akta anti-
lompat parti kepada Jawatankuasa Pilihan Khas Parlimen sebelum ia dibentangkan
kepada Parlimen dan diluluskan pada bulan Mei ini. Ini kerana kita harus pastikan
bahawa Fasal 10, Perlembagaan Persekutuan mestilah dipelihara supaya tidak
menjejaskan hak asasi kebebasan berpersatuan ini.

Saya harap bahawa Yang Amat Berhormat Perdana Menteri harus
mengumumkan secara spesifik tarikh sidang khas baharu pada bulan Mei serta bila
ia akan diwartakan untuk dikuatkuasakan supaya mengelakkan sebarang undang-
undang menjadi tertangguh atau tergantung. Tidak guna ia diluluskan kalau ia tidak

dikuatkuasakan.
