DR. 11.4.2022 50

Ada pula keadaan di mana Ahli Parlimen itu sendiri yang tidak lagi setuju
dengan ketetapan kepimpinan partinya. Contohnya, kalaulah didapati bahawa
kepimpinan partinya melakukan curang seperti kleptokrasi dan sebagainya, partinya
sendiri tidak mengambil tindakan terhadap kepimpinan parti dan rakyat yang
mengundi Ahli Parlimen tersebut juga rasa sangsi dengan keadaan itu dan
mendesak supaya Ahli Parlimen itu lompat atau keluar daripada partinya.

Jadi dalam keadaan seperti ini, adakah patut Ahli Parlimen yang ingin
menegakkan prinsip, yang ingin menegakkan integriti itu pula yang diambil tindakan
untuk mengosongkan Kerusi?

Jadi inilah antara perkara-perkara yang saya fikir perlu diperhalusi oleh
Jawatankuasa Pilihan Khas yang bakal membincangkan mengenai rang undang-
undang anti-lompat parti ini. Moga-moga ia akan membawa kebaikan kepada semua
dan sistem demokrasi yang kita amalkan. Sekian, terima kasih.

Tuan Yang di-Pertua: Terima kasih Yang Berhormat Jerlun. Seterusnya

Yang Berhormat Batang Lupar. Lima minit, Yang Berhormat.

12.28 tgh.

Dato Sri Hajah Rohani binti Abdul Karim [Batang Lupar]: Terima kasih
Tuan Yang di-Pertua. Assalamualaikum warahmatullahi wabarakatuh dan salam
Keluarga Malaysia.

Tuan Yang di-Pertua, terima kasih atas kesempatan yang diberikan pada
Batang Lupar mengambil bahagian dalam perbahasan berkenaan dengan Rang
Undang-undang Perlembagaan (Pindaan) (No. 3) 2022 berkaitan Perkara 10(3).

Terlebih dahulu, setinggi-tinggi tahniah saya ucapkan kepada kerajaan
terutamanya Yang Amat Berhormat Perdana Menteri, Dato’ Sri Ismail Sabri bin
Yaakob atas keutamaan yang diberikan kepada pindaan ini dan ia menjadi hari yang
cukup bersejarah di mana dengan pindaan yang dicadangkan akan membolehkan
suatu rang undang-undang anti-lompat parti digubal kelak.

Tuan Yang di-Pertua, isu lompat parti bukanlah perkara baharu di negara ini
kerana tindakan bertukar parti ini telah menyebabkan kejatuhan kerajaan antaranya
di Terengganu pada tahun 1962, di Sarawak pada tahun 1966, di Kelantan pada
tahun 1977 dan Kerajaan Persekutuan dua tahun lalu sehingga menyebabkan
ketidakstabilan yang kronik kepada negara bukan sahaja kepada aspek politik malah
ekonomi dan kesejahteraan rakyat.

Pindaan bagi rang undang-undang ini jelas bertujuan bagi membolehkan
sekatan ke atas hak untuk membentuk persatuan dikenakan terhadap Ahli Parlimen
serta Ahli Dewan Undangan Negeri yang mana sekatan menerusi undang-undang

Persekutuan itu ditetapkan berkait keahlian dalam parti politik.
