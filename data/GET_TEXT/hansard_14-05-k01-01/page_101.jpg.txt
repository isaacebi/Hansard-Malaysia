DR. 11.4.2022 95

kita lakukan bahawa jangan diikat Ahli Parlimen ini dengan menggunakan kaedah
apa yang berlaku pada hari ini. Kalau tidak sign MoU, tidak ada peruntukan. Inilah di
antara perkara-perkara yang boleh mengakibatkan lompat.
Prevention is better than cure. Yang Berhormat Ketua Pembangkang hari ini ada
menyebut mengapa kita mempertahankan hak seseorang sedangkan kita
mengetepikan hak mereka yang lebih ramai. Saya setuju dengan apa yang
disebutkan oleh Yang Berhormat Ketua Pembangkang dan saya berharap kerajaan
dapat melihat perkara ini bahawa kami walaupun dalam blok pembangkang, kami
juga dipilih oleh majoriti rakyat di kawasan kami. Oleh dengan itu, jangan ketepikan
hak rakyat yang telah mengundi kami sebagai Ahli Parlimen sewaktu pilihan raya.
Sekian dan terima kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Sepanggar. Seterusnya saya menjemput Yang Berhormat

Permatang Pauh.

2.43 ptg.

Puan Nurul Izzah binti Anwar [Permatang Pauh]: Bismillahi Rahmani
Rahim. Terima kasih Tuan Yang di-Pertua. Assalamualaikum warahmatullahi
wabarakatuh, salam hormat. Saya rasa di sini kita harus tekankan dalam perbahasan
pindaan Perlembagaan walaupun tidak ada undian dibuat pada hari ini, kita sambut
baik penggunaan Jawatankuasa Pilihan Khas. Saya fikir sebagai sebuah Dewan
Rakyat yang memperakui dan memberi penghormatan kepada semua anggotanya,
kurang-kurang kita kena maknakan menerusi aksi atau tindakan yang kita ambil.

Hakikatnya Tuan Yang di-Pertua, padang demokrasi di Malaysia memang
tidak sama rata. Jadi, kami semua menyokong keperluan sebuah rang undang-
undang untuk menghentikan lompatan, tetapi kita juga tidak mahu ia menjadi pintu
yang dibuka besar bagi mengurangkan lagi kuasa ataupun ruang kepada
pembangkang. Dihadkan lagi kerana sebarang kuasa yang diberi kepada parti
pemerintah haruslah dibuat dengan berhati-hati. Sepatutnya selepas pilihan raya,
kita ada lima tahun untuk memerintah dan inilah yang harus kita tekankan bahawa
menjadi pembangkang itu sebenarnya tanggungjawab yang asas walaupun ada
segelintir seolah-olah macam menjadi cacing kepanasan, tidak tahan.

Pada saya, tanggungjawab ahli politik, dia sebagai pembangkang juga, itulah
kelengkapan kepada satu sistem demokrasi. Keutamaan kerajaan, bimbang saya dia
seperti pasir yang berubah. Dia lebih mengutamakan supaya dapat kekal jadi parti
pemerintah, bukannya untuk memberi rakyat keutamaan dan kebajikan.

Tahun 1998 Tuan Yang di-Pertua, Yang Berhormat Port Dickson dipecat oleh

Yang Berhormat Langkawi. Ditekan dengan seluruh institusi demokratik negara
