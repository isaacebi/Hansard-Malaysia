DR. 11.4.2022 45

pengalaman yang sama dan pandangan yang sama berkenaan landskap politik
negara. Bahawa mereka ingin menjauhi politik, mereka benci politik dan mereka
muak dengan ahli politik.

Ini tidak kira parti UMNO kah, pembangkang, kerajaan dan bebas, ia
melibatkan semua kerana mereka melihat politik itu sebagai politik yang tidak
berprinsip, yang didorong oleh kuasa, pangkat dan wang. Apabila mereka ada
fahaman seperti itu, demokrasi di Malaysia secara keseluruhan menjadi semakin
lemah. Di mana anak-anak muda yang akan mewarisi negara tercinta akhirnya
mengibarkan bendera putih awal, tidak ingin menyertai proses pengundian kerana
mereka melihat ahli politik yang mereka undi akhirnya boleh lompat pada bila-bila
masa.

“Buat apa saya ingin keluar mengundi apabila akhirnya undian saya itu akan
dibazirkan kerana politik pangkat, wang dan kedudukan.” Mereka yang tidak
melompat akan diugut, tawaran untuk disogok dan mereka yang tidak berprinsip
dengan melompat ditawarkan Menteri, jawatan GLC dan beg-beg duit. Politik yang
tidak berprinsip ini perlu diberhentikan dan jalan terbaik ialah dengan sokongan
kepada akta ataupun pindaan Perlembagaan yang telah dibawa melalui usaha dwi-
partisan ini.

Saya ingin berkongsi kisah peribadi kerana ‘Langkah Sheraton’ itu sendiri
yang membawa kepada pengenalan akta ini melibatkan parti yang saya pernah
asaskan pada satu ketika dahulu. Parti yang saya yakin bersama-sama dengan
Pakatan Harapan akhirnya berjaya mencipta sejarah yang baharu pada tahun 2018,
di mana kekuatan itu dikongsi bersama dan kelemahan itu turut dikongsi bersama.

Akan tetapi selepas kekalahan beberapa pilihan raya kecil ada beberapa
pihak yang mula menukar pandangan dan percaya bahawa, jikalau kita tidak angkat
kaki sekarang, akhirnya lenyaplah parti itu apabila pilihan raya umum yang akan
datang. Prinsip saya kekal. Walaupun kita tewas, lebih baik kita tewas di tangan
rakyat kerana jawatan Menteri, Ahli Parlimen itu hanya sementara, dan biarlah kita
kalah tetapi kalah bermaruah, daripada kita menang dengan membelakangkan
mandat rakyat itu.

Saya ingat pada peringkat tersebut, saya ingatkan dan nasihatkan sahabat-
sahabat saya, apabila kita menikam kawan, akhirnya kita juga yang akan ditikam dan
sejarah telah terbukti, yang menikam akhirnya ditikam semula. Saya kongsi ini bukan
kerana saya ingin memperlekeh sahabat-sahabat yang lama tetapi sekadar untuk
mengingatkan ahli-ahli politik muda, atau mereka yang ingin menyertai politik pada
masa yang akan datang.

Saya berharap dengan pindaan akta ini, tidak perlu lagi sejarah hitam ini

berulang kerana akhirnya kita dapat mengangkat politik yang matang, bermaruah,
