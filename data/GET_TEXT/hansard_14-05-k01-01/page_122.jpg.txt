DR. 11.4.2022 116

menghormati dan mengharapkan supaya akta ini dapat diluluskan bersama dalam
Dewan yang mulia ini.

Sudah tentu kejayaan kita hari ini membawa perundangan dalam Dewan
yang mulia ini pada ketika ini, pada hari ini banyak bergantung kepada kejayaan MoU
yang telah ditandatangani oleh Yang Amat Berhormat Perdana Menteri kita dengan
Pakatan Harapan pada 13 September tahun lepas. Jadi, sekalung tahniah kepada
Yang Amat Berhormat Perdana Menteri dan juga pimpinan utama Pakatan Harapan.

Walaupun pembangkang, walaupun kerajaan asal mandat untuk Pakatan
Harapan yang dicuri oleh mereka yang mengkhianati mandat rakyat, tetapi Pakatan
Harapan cukup berlapang dada, cukup berbesar hati untuk bekerjasama dengan
Yang Amat Berhormat Perdana Menteri untuk merealisasikan supaya Akta
Antilompat Parti ini menjadi kenyataan dalam politik Malaysia suatu hari nanti. Jadi,
tahniah kepada kedua-dua pihak.

Pada petang ini juga saya hendak ambil kesempatan untuk mengutarakan
dua perkara yang singkat iaitu berkenaan dengan kenapa artikel 48(6) tidak dipinda
bersama-sama. Satu lagi perkara yang disebutkan dalam MoU iaitu mengehadkan
tempoh masa 10 tahun untuk Yang Amat Berhormat Perdana Menteri tidak disebut,
tidak dipinda bersama sebab kedua-dua perkara ini bagi saya ia juga ialah perkara
yang essential, mustahak berkenaan dengan Akta Lompat Parti dan juga MoU yang
ditandatangani bersama.

Tuan Khalid bin Abd Samad [Shah Alam]: Yang Berhormat Rasah.

Tuan Cha Kee Chin [Rasah]: Yang Berhormat Shah Alam, saya bagi 30 saat
sahaja.

Tuan Khalid bin Abd Samad [Shah Alam]: Okey, 30 saat. Saya ucapkan
terima kasih kerana diberikan ruang. Ramai yang mengkritik MoU ini, tetapi semua
hendakkan Rang Undang-undang Antilompat Parti. Akan tetapi mereka kritik kita
tandatangan MoU, tetapi mereka tidak kemukakan cadangan bagaimana hendak
dapatkan Rang Undang-undang Antilompat Parti ini tanpa MoU. [Tepuk] Sedangkan
ini merupakan bipartisan approach dan banyak Select Committee, banyak yang telah
dilakukan tetapi ramai mengkritik. Tidakkah ini merupakan satu perkara yang agak
pelik? Kritik MoU, tetapi MoU lah yang membuka laluan untuk rang undang-undang
ini diluluskan. Apa pandangan Yang Berhormat Rasah?

Tuan Cha Kee Chin [Rasah]: Saya bersetuju dengan Yang Berhormat Shah
Alam. Betul, MoU itu yang membuka laluan, yang membolehkan kita membahaskan
akta pindaan Perlembagaan pada hari ini sebab ia membolehkan kerjasama yang
matang bipartisan daripada kedua-dua pihak.

Saya cukup terkejut walaupun kita sudah tahu fakta, Yang Berhormat Menteri

tadi ketika membentangkan akta ini menyatakan bahawa seramai 39 orang Ahli
