DR. 11.4.2022 51

#1230

Dengan pindaan Perlembagaan Persekutuan yang bakal kita lakukan
sekarang, pembentukan RUU Akta Antilompat Parti pasti kelak menyusul seperti
mana desakan daripada kebanyakan kita dan juga rakyat. Saya melihat bahawa
kemasukan Fasal 3(a) ini bertujuan bagi membolehkan sekatan-sekatan ke atas hak
untuk membentuk persatuan yang berhubungan dengan keahlian dalam parti politik
Ahli Dewan Rakyat dan ADUN yang boleh juga dikenakan oleh undang-undang
Persekutuan.

Isunya di sini, selagi Perlembagaan ini tidak dipinda, pembentangan RUU
yang berkaitan antilompat parti tidak boleh diteruskan kerana undang-undang jelas
menyatakan bahawa mana-mana undang-undang yang bercanggah dengan
Perlembagaan, maka secara automatik ia akan terbatal dan tidak sah.

Jadi, jelas di sini bahawa pindaan Perkara 10, Perlembagaan Persekutuan
menjadi titik permulaan untuk suatu RUU Antilompat Parti diangkat di Dewan yang
mulia ini nanti insya-Allah. Tuan Yang di-Pertua, menjadi harapan saya agar RUU ini
dilaksanakan secepat mungkin bagi memastikan kredibiliti kerajaan tidak terhakis
yang jelas turut memperuntukkan perkara ini di dalam MOU secara bipartisan
sebelum ini. Rata-rata kita dapat melihat bahawa rakyat mahu RUU dikuatkuasakan
sebelum PRU15. Justeru, kerajaan harus memastikan segala perbezaan pendapat
mengenai rang undang-undang ini diatasi dan ia diluluskan pada kadar segera
bertitik tolak dengan pindaan pada hari ini.

Bagi saya keputusan tidak membentangkan Rang Undang-undang
Antilompat Parti pada mesyuarat knas Dewan Rakyat hari ini bagi memberi laluan
kepada pindaan Perlembagaan (Pindaan) (No. 3) 2022 mencerminkan ketelitian
kerajaan.

Langkah memberi keutamaan kepada pindaan Perlembagaan Persekutuan
membabitkan penggubalan punca kuasa di bawah Perkara 10 bagi memberi kuasa
untuk penggubalan akta baharu berkaitan larangan Wakil Rakyat bertukar parti
bukanlah bermaksud kerajaan bermain tarik tali. Saya bersama kepimpinan Sarawak
di bawah Yang Amat Berhormat Premier Tan Sri Datuk Patinggi Dr. Abang Haji Abdul
Rahman Johari Tun Abang Haji Openg dan Gabungan Parti Sarawak (GPS) turut
bersama menyokong penuh RUU yang akan dibentangkan sebentar nanti.

Oleh sebab itu keputusan secara bersama dengan bersetuju melalui
pembentangan RUU ini adalah sangat saya harapkan, mengambil kira semangat
bipartisan dengan mengetepikan fahaman politik demi kesejahteraan dan kestabilan
negara. Justeru Tuan Yang di-Pertua, Batang Lupar menyokong Rang Undang-
undang Perlembagaan Persekutuan (Pindaan) (No. 3) 2022 berkaitan Perkara 10(3).

Sekian, terima kasih.
