DR. 11.4.2022 36

Tan Sri Dato’ Haji Mahiaddin bin Haji Md Yassin [Pagoh]: ... Pertimbangan
kita yang paling utama mestilah untuk menegakkan hak dan keadilan. Inilah fungsi
utama...

Tuan Khalid bin Abd Samad [Shah Alam]: Yang Berhormat Pagoh.

Tan Sri Dato’ Haji Mahiaddin bin Haji Md Yassin [Pagoh]: Minta maaf.
Masa tidak cukup.

Tuan Khalid bin Abd Samad [Shah Alam]: Sedikit sahaja.

Tan Sri Dato’ Haji Mahiaddin bin Haji Md Yassin [Pagoh]:
...Perlembagaan dan undang-undang di negara kita dan kita sebagai Ahli Parlimen
adalah penjaga dengan izin, custodian kepada Perlembagaan dan undang-undang.

Tuan Khalid bin Abd Samad [Shah Alam]: Bukan mahkamah, rakyat mesti
dirujuk kembali Yang Berhormat Pagoh. Bukan mahkamah, rakyat mesti dirujuk
kembali. Kalau dia lompat, dia letak jawatan, bertanding baliklah kerana dia dilantik
oleh rakyat, bukan mahkamah.

Tuan Ahmad Tarmizi bin Sulaiman [Sik]: Yang Berhormat Shah Alam
duduklah. Yang Berhormat Pagoh tidak bagi, duduklah.

Tan Sri Dato’ Haji Mahiaddin bin Haji Md Yassin [Pagoh]: Oleh itu,
walaupun saya secara dasarnya bersetuju supaya pindaan Perlembagaan dibuat
untuk membolehkan sebuah undang-undang yang menghalang tindakan lompat parti
dalam kalangan Ahli Parlimen dan Ahli Dewan Undangan Negeri digubal, pindaan
Perlembagaan ini mestilah dibuat secara berhemah, teliti dan berhati-hati. Saya
menyokong ia dibawa kepada sebuah Jawatankuasa Pilihan Khas.

Pindaan kepada perkara 10, Perlembagaan Persekutuan mestilah jelas
maksudnya iaitu untuk membuat sekatan hanya ke atas Ahli Parlimen yang
merupakan ahli sebuah parti politik untuk meninggalkan partinya dan menyertai
sebuah parti lain. Pindaan ini tidak boleh merangkumi perkara-perkara yang lain yang
boleh dikira menyekat kebebasan berpersatuan Ahli-ahli Parlimen dan Ahli-ahli
Dewan Undangan Negeri yang dibenarkan oleh Perlembagaan dan undang-undang.
Saya khuatir Tuan Yang di-Pertua, sekiranya pindaan perkara 10, Perlembagaan
Persekutuan ini merangkumi maksud yang terlalu luas, maka ia boleh
disalahgunakan di kemudian hari untuk menafikan hak dan kebebasan Abhli-ahli
Parlimen dan Ahli-ahli Dewan Undangan Negeri untuk menyatakan kebenaran dan
mengambil pendirian dalam hal yang menyentuh kepentingan rakyat dan negara.
Terima kasih Tuan Yang di-Pertua. [Tepuk]

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Pagoh. Selanjutnya dipersilakan Yang Berhormat Langkawi.
