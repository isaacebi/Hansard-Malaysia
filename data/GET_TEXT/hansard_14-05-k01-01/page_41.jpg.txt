DR. 11.4.2022 35

Keempat-empat situasi ini adalah berbeza Tuan Yang di-Pertua. Kalau
sekiranya Undang-undang Antilompat Parti terpakai dalam semua keadaan tanpa
pengecualian, maka undang-undang yang diperkenalkan ini adalah zalim. Maka,
pengecualian dan perlindungan tertentu mestilah diberikan kepada mana-mana Ahli
Parlimen yang akan terkesan dengan undang-undang ini nanti.

Dalam Perlembagaan Persekutuan, seorang yang didapati bersalah oleh
mahkamah pun boleh terus kekal sebagai Ahli Parlimen sehingga kesnya diputuskan
oleh Mahkamah Persekutuan dan sekiranya dia memohon untuk mendapatkan
pengampunan sehingga petisyen pengampunannya diputuskan yang keseluruhan
prosesnya mungkin memakan masa bertahun-tahun. Akan tetapi seorang Ahli
Parlimen yang menyuarakan kebenaran dan dipecat oleh partinya mesti
mengosongkan kerusinya serta-merta. Tidak ada ruang untuk Ahli Parlimen ini
mencabar keputusan parti di mahkamah kerana adanya ouster clause dalam
seksyen 18C, Akta Pertubuhan 1966.

Rayuan hanya boleh dibuat kepada Majlis Tertinggi parti yang tentunya akan
dikawal oleh pemimpin-pemimpin parti. Adakah ini adil? Saya fikir sekiranya inilah
kedudukan undang-undang yang akan terpakai, maka tidak akan ada Ahli Parlimen
yang berani menegur pemimpin parti yang melakukan kesilapan dan juga
kemungkaran, yang mengamalkan rasuah dan penyelewengan kerana bimbang
akan dipecat dari parti dan seterusnya hilang kerusi Parlimen yang disandang. Ini
akan menjadi suatu titik hitam dalam sejarah amalan demokrasi di negara kita.
Dengan izin, Members of Parliament who represent the will of the people, will be
muted and silenced by the cabals who control a political party. We are putting the
interest of a political party first before the people.

Oleh yang demikian Tuan Yang di-Pertua, sekiranya undang-undang ini
diluluskan oleh Dewan yang mulia ini, saya ingin mencadangkan supaya ouster
clause dalam seksyen 18C, Akta Pertubuhan 1966 dikaji semula untuk memberikan
ruang kepada Ahli Parlimen yang terkesan dengan Undang-undang Antilompat Parti
mendapat keadilan di mahkamah sebelum beliau dikehendaki mengosongkan
kerusinya. Ini penting supaya mana-mana kerajaan yang memerintah pada masa
akan datang tidak akan dengan sewenang-wenangnya menggunakan Undang-
undang Antilompat Parti yang boleh dipinda dengan sokongan majoriti mudah bagi
mendiskriminasikan mana-mana Ahli Parlimen.

Tuan Yang di-Pertua, dalam apa jua keadaan pun...

Tuan Khalid bin Abd Samad [Shah Alam]: Yang Berhormat Pagoh, Yang
Berhormat Pagoh.
