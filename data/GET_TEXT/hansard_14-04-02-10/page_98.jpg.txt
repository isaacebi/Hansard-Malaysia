88 DR.09.11.2021

Tuan Yang di-Pertua, harta negara mesti diurus dengan baik, dengan penuh
integriti. Kerajaan mesti ada komitmen politik yang kuat untuk menghentikan sebarang
bentuk penyelewengan dan salah guna kuasa. Perbelanjaan negara mesti dikendalikan
dengan cermat dan teliti. Sebarang bentuk ketirisan, penyelewengan dan salah guna
kuasa mesti diambil tindakan yang tegas, adil dan dibanteras sehingga ke akar umbi.
Tidak ada pihak yang boleh terlepas dalam segala bentuk penyelewengan yang mereka
lakukan.

Ambillah iktibar daripada perwatakan Umar al-Khattab, apabila anaknya Abdullah
bin Umar datang ke kantor untuk bertanyakan sesuatu. Umar bertanya kepada Abdullah,
apakah kedatangan itu atas urusan negara atau urusan keluarga. Kalau urusan negara,
Umar akan melayan Abdullah sama sebagaimana kakitangan yang lain dan sekiranya
urusan Abdullah atas urusan keluarga, Umar memohon izin memadam semua lampu
dalam bilik kantor beliau kerana cahaya lampu yang dipasang daripada hasil cukai yang
dikutip daripada rakyat. Begitulah tegas dan juga integriti yang ditonjolkan oleh Khalifah
Amirul Mukminin. Saya ingin mendapat kepastian dan komitmen yang tinggi daripada
kerajaan.

01800

Apakah jaminan kerajaan dalam memastikan tidak akan berlaku sebarang bentuk
ketirisan dan penyelewengan agar dapat diberhentikan dengan tegas dan tuntas dalam
kita melaksanakan tugas dan tanggungjawab dan mengendalikan urusan belanjawan
negara.

Tuan Yang di-Pertua, dalam suasana kita berhadapan untuk memulihkan
ekonomi negara dalam pasca COVID-19, kerajaan sewajarnya lebih bijak berbelanja
dengan mengikut keperluan keutamaan. Kerajaan lebih mahir dan faham dalam
menangani masalah ini. Sebagai contoh adalah tidak wajar kita mendirikan bangunan
mencakar langit — sekiranya terdapat rakyat yang masih tidak mampu memenuhi
keperluan hidup seperti rumah kediaman untuk tinggal, pakaian yang baik, makanan dan
minum seharian yang tidak mencukupi.

Kekayaan negara harus diagih dengan wajar. Kekayaan negara harus dinikmati
dan dikongsi bersama. Kekayaan negara tidak wajar dibolot oleh segelintir individu dalam
negara. Pastikanlah kekayaan negara dinikmati bersama oleh Keluarga Malaysia
keseluruhannya tanpa mengenal batas bangsa, sempadan negeri dan juga agama.

Tuan Yang di-Pertua, Tampin menuntut agak kerajaan Keluarga Malaysia akan
betul-betul menjadi satu realiti yang bermakna. Kita bukan sahaja mencipta satu slogan
mudah diungkap, sedap didengar tetapi tidak mampu menterjemahkannya dalam realiti
kehidupan masyarakat seharian.

Kerajaan Keluarga Malaysia mesti mempunyai asas dan dasar yang dapat
difahami oleh seluruh rakyat dan mendasar. Kita tidak mahu kerajaan Keluarga Malaysia
hanya dapat dilihat sebagai slogan meraih simpati sekiranya ia tidak dapat difahami oleh
rakyat. Malah masih terdapat sentimen kaum dan agama berkumandang mendasari dan
bermain melatari bicara ahli-ahli dan parti-parti politik untuk meraih sokongan.

Berhentilah bermain dengan ketaksuban kaum dan isu agama. Kita adalah satu
keturunan, satu bangsa, satu wawasan. Saya mengharapkan satu jaminan yang tuntas
dari kerajaan khususnya Kementerian Perpaduan dan kementerian yang berkaitan
dengan agama supaya isu-isu agama dan isu-isu kaum ini dapat diberhentikan secara
jelas dan tuntas. Sekian, terima kasih. Saya menyokong Belanjawan 2022.

Tuan Yang di-Pertua: Terima kasih Yang Berhormat Tampin. Seterusnya Yang
Berhormat Batu.

6.03 ptg.

Tuan P. Prabakaran [Batu]: Terima kasih Tuan Yang di-Pertua, untuk memberi
ruang kepada Batu untuk membahaskan. Batu mengalu-alukan pembentangan Bajet
2022 tetapi beberapa perkara perlu digubal dan tatacara Bajet 2022 harus difokuskan
