DR.09.11.2021 61

Namun, isu kemiskinan di Sabah bukanlah isu yang baru. Janji-janji yang
diberikan pimpinan Persekutuan selama ini ke Sabah juga telah berlarutan selama
puluhan tahun.

Tuan Yang di-Pertua, menyentuh mengenai peruntukan belanjawan tahunan
pada Sabah, ada pemimpin utama kerajaan di Sabah yang menyatakan bahawa
peruntukan sebanyak RM5.2 bilion yang diperuntukkan pada Sabah merupakan berita
baik buat rakyat negeri Sabah. Namun tidak kurang juga ada segelintir pemimpin kerajaan
yang ada di Sabah yang menyatakan kekesalan mereka terhadap peruntukan yang
diberikan pada Sabah kerana masih tidak menunaikan desakan demi desakan agar
peruntukan yang adil sewajarnya diberikan pada Sabah.

Bagi pemimpin utama di Sabah, berita baik apa yang perlu rakyat Sabah mahu
gembira dengan belanjawan ini? Tahukah beliau bahawa peruntukan yang diberikan pada
Sabah tidak selari dengan sumbangan KDNK Sabah terhadap negara. Saban tahun setiap
kali peruntukan yang diberikan pada Sabah, ia tidak pernah mencapai sasaran peruntukan
pelaksanaan 100 peratus malah sering di carry forward pada tahun-tahun berikutnya.

Mari kita lihat bukti helah muslihat dan pembohongan Putrajaya terhadap
peruntukan untuk wilayah Sabah. Pertama, semalam entah mengapa secara tiba-tiba
Kementerian Kewangan mengeluarkan satu siaran media berkenaan peruntukan pada
Sabah dan Sarawak. Adakah pengumuman ini kerana faktor pilihan raya Sarawak sudah
tidak lama lagi? Disebabkan bahawa kononnya Sabah dan Sarawak telah diperuntukkan
lebih 20 peratus daripada jumlah peruntukan pembangunan.

Tuan Yang di-Pertua, helah muslihat apa lagi yang ingin dibuat. Cuba kita kira.
Daripada RM75.6 bilion yang diperuntukkan dalam peruntukan pembangunan, Sabah dan
Sarawak menerima RM9.83 bilion atau hanya 13 peratus. Kalaupun ditambah dengan Pan
Borneo RM2 bilion, ia baru 15.6 peratus. Jadi, dari mana datangnya lebih 20 peratus yang
diumumkan oleh Kementerian Kewangan. Diharap Kementerian Kewangan dapat
memberikan penjelasan terhadap kenyataan media ini.

Kedua Tuan Yang di-Pertua, kalau dilihat dalam pecahan bajet tahun 2019 hingga
tahun 2022, tahun 2019 Sabah menerima RM5 bilion daripada RM54.7 bilion jumlah
perbelanjaan pembangunan atau 9.1 peratus. Tahun berikutnya RM5.2 bilion daripada
RM656 bilion perbelanjaan pembangunan negara atau 9.3 peratus.

Malangnya selepas Langkah Sheraton bermula dan kerajaan GRS yang tidur
sebantal dengan Kerajaan Persekutuan mengambil alih tampuk pemerintahan Kerajaan
Negeri Sabah, hadiah pertama kepada rakyat Sabah adalah dengan menurunkan
peruntukan pada Sabah daripada 9.3 peratus kepada 7.3 peratus yakni RM5.1 bilion
daripada RM69 bilion perbelanjaan pembangunan negara dan belanjawan terbaru ini
menurun lagi kepada hanya 6.8 peratus iaitu RM5.2 bilion daripada RM75.6 bilion
perbelanjaan pembangunan.

Bukan itu sahaja Tuan Yang di-Pertua. RM5.2 bilion yang diperuntukkan untuk
Sabah pada tahun 2020, saya percaya tidak sampai 40 peratus pun peruntukan ini
dibelanjakan malah mungkin kurang lagi. Saya buktikan dengan tiga projek asas di Sabah
iaitu bekalan elektrik, bekalan air dan jalan raya. Bekalan elektrik luar bandar Sabah
diperuntukkan RM216 juta tetapi hanya RM91 juta atau 42 peratus sahaja yang berjaya
dibelanjakan. Jalan raya dan jambatan Sabah pula daripada RM494 juta, hanya 25
peratus atau RM127 juta sahaja yang dibelanjakan.

Paling teruk dan menyedihkan Tuan Yang di-Pertua, RM350 juta diperuntukkan
untuk bekalan air luar bandar Sabah, hanya 1.9 peratus atau RM6.7 juta sahaja yang
dibelanjakan. Patutlah sehingga ke hari ini, bukan sahaja kawasan saya, Parlimen
Sepanggar yang menghadapi masalah bekalan air, sudah lima bulan tidak ada air malah
seluruh Sabah sehingga ke hari ini juga masih menghadapi masalah bekalan air.

Manakah pergi duit peruntukan yang telah dibajetkan kepada kami di negeri
Sabah dalam belanjawan yang lepas Tuan Yang di-Pertua? Ini satu perkara yang tidak
boleh dan tidak dapat diterima sama sekali. Di manakah semua wang yang tidak habis
dibelanjakan ini? Jika digunakan untuk pengurusan COVID-19, sewaktu COVID-19
melanda dunia sebelum wujudnya vaksin, test kit ujian COVID-19 pun Kerajaan Sabah
