DR.09.11.2021 65

“Cubit paha kanan, paha kiri terasa juga”. Peribahasa ini yang harus kita
gambarkan bagaimana kerajaan seharusnya berperanan dalam memahami kesukaran
yang dialami oleh rakyat. Kerajaan yang baik ialah kerajaan yang mampu menangani
setiap sudut permasalahan rakyat khasnya mereka yang berada dalam kelompok mereka
yang memerlukan bantuan dan juga keprihatinan daripada kerajaan. Oleh sebab itu, saya
menyokong usaha kerajaan untuk melaksanakan Program Bantuan Keluarga Malaysia ini.
Namun, ia haruslah dilaksanakan dengan penyampaian yang lebih berkesan dengan
mengambil kira mereka yang berada di pedalaman dan di luar bandar yang rata-ratanya
mengalami kepayahan untuk mendapatkan bantuan berkenaan. Begitu juga kerajaan
digesa perlu ada data yang konkrit bagi memastikan tidak ada permohonan tercicir.

Tuan Yang di-Pertua, saya mohon penjelasan daripada Kementerian Kewangan,
berapakah ramai jumlah penduduk Sarawak yang menikmati bantuan ini? Saya juga
mohon agar pelaksanaannya dikaji dengan mengambil kira penduduk luar bandar dan
pedalaman. Banyakkanlah kemudahan-kemudahan bank-bank bergerak dan pastikan
sistem automatic teller machine bank di |luar bandar sentiasa diservis dan mempunyai
kewangan yang mencukupi.

Tuan Yang di-Pertua, jika ingin melihat masa depan sesebuah negara, lihatlah
bagaimana generasi masa kininya. Pada Bajet 2022 sekali lagi kerajaan meletakkan
pendidikan sebagai keutamaan apabila Kementerian Pendidikan Malaysia sekali lagi
menerima peruntukan terbesar di dalam Bajet 2022 iaitu RM52.6 bilion. Pendidikan
menjadi sebagai pelaburan utama bagi kita dalam membekalkan pendidikan yang
berkualiti kepada anak-anak khasnya generasi pada masa ini. Oleh itu, saya ingin mohon
penjelasan daripada kerajaan mengenai beberapa program yang dilaksanakan di bawah
Kementerian Pendidikan Malaysia.

01610

Pertamanya, berkaitan peruntukan sejumlah RM746 juta untuk menaik taraf
sekolah-sekolah daif, khasnya di Sarawak. Sebagai rekod, kita masih mempunyai
sejumlah 1,020 buah sekolah daif di Sarawak yang masih uzur di bawah kategori sekolah
daif, 415 daripadanya ialah tahap yang sangat daif dan memerlukan gantian semula.
Apakah status pelaksanaan projek baik pulih di bawah peruntukan pembayaran kontra
negeri Sarawak ataupun advance payment tahun lepas? Di sini, saya ingin mengutarakan
kembali permasalahan yang dialami di Kota Samarahan iaitu melibatkan SMK Muara
Tuang.

Saya difahamkan projek ini telah diluluskan sebagai projek gantian semula pada
tahun 2017. Tetapi pada ketika ini, projek ini belum lagi bermula. Dengan enrolment
hampir 3 ribu pelajar, kelas-kelas yang sedia ada tidak lagi mampu menampung bilangan
dan juga kepadatan pelajar yang datangnya dari taman-taman perumahan dan juga
perkampungan yang berhampiran. Tuan Yang di-Pertua, saya minta Kementerian
Pendidikan Malaysia untuk memperincikan status pelaksanaan projek gantian penuh SMK
Muara Tuang dan saya mohon agar ia disegerakan memandangkan keperluan yang
mendesak.

Tuan Yang di-Pertua, kini dua buah blok di SMK Muara Tuang telah disahkan
tidak selamat lagi oleh pihak JKR Sarawak. Baru-baru ini saya didatangi oleh pihak ibu
bapa yang resah dan bimbang tentang keselamatan anak-anak mereka yang belajar
dalam blok berkenaan. Oleh itu saya mohon agar pihak Kementerian Pendidikan
meluluskan dan menyegerakan pembinaan dua buah bangunan baru secara binaan IBS
untuk menggantikan bangunan ini bagi memudahkan proses pembelajaran. Selain
daripada itu, saya dimaklumkan juga bahawa sekolah ini tidak mempunyai perpustakaan
dan bilik sumber atas kekangan kekurangan bilik darjah.

Saya juga mohon penjelasan kementerian terhadap status permohonan beberapa
sekolah yang perlu dinaik taraf dan gantian semula, antaranya SK Tian Murud, SK Plaman
Baki Menaul dan SK Gemang. Tuan Yang di-Pertua, pandemik COVID-19 telah
menunjukkan bahawasanya sangat penting bagi kita meningkatkan keupayaan dalam
meningkatkan tahap kebolehcapaian terhadap internet dan juga melaksanakan urusan-
urusan secara digital yang khasnya melibatkan bidang pendidikan ini.
