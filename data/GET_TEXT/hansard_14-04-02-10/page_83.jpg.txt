DR.09.11.2021 73

Timbalan Yang di-Pertua [Dato’ Mohd Rashid Hasnon]: Baik.

Tuan Nik Mohamad Abduh bin Nik Abdul Aziz [Bachok]: Saya ingin
menyentuh secara ringkas mengenai mata wang digital. Kalau kita lihat negara jiran kita
Singapura telah mula melangkah lebih ke hadapan untuk menjadi sebuah hab global bagi
mata wang digital. Pihak berkuasa Monetari Singapura atau The Monetary Authority of
Singapore (MAS) turut menguatkuasakan suatu perundangan khusus bagi mengawal
selia industri mata wang digital ini sejak tahun yang lepas.

Saya difahamkan laporan daripada Suruhanjaya Sekuriti Malaysia, bahawa lebih
RM16 bilion mata wang digital telah didagangkan sepanjang Ogos 2020 sehingga
September 2021 menunjukkan potensi pembangunan mata wang digital yang tinggi
kepada negara kita. Oleh itu, saya mohon kementerian untuk menjelaskan pendirian
kerajaan berkenaan industri mata wang digital ini. Apakah kita mempunyai akta yang
kukuh untuk mengawal selia industri ini dalam negara serta bagaimana menghadapi
persoalan-persoalan berkaitan dengan pematuhan syariah terhadap penggunaan mata
wang digital ini supaya dapat memupuk literasi penggunaan mata wang digital dalam
negara kita?

Sekian, saya mohon menyokong. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bachok. Seterusnya saya menjemput Yang Berhormat Rasah.

4.48 ptg.

Tuan Cha Kee Chin [Rasah]: Terima kasih Tuan Yang di-Pertua atas peluang
yang diberikan pada petang ini. Saya akan gunakan sebaiknya 13 minit yang
diperuntukkan.

Perkara pertama yang saya hendak sebutkan adalah berkenaan dengan
pendapatan negara sebab banyak kita tumpukan kepada perbelanjaan, pendapatan juga
penting. Kita ialah negara pengeluar minyak dan harga minyak dunia ketika ini kalau kita
tengok bulan Oktober baru-baru ini, tahun ini harga telah naik kepada USD80. Berbanding
dengan tahun lepas ketika pembentangan bajet untuk tahun 2021 hanya setakat USD40
sahaja.

Saya hendak tanya lonjakan yang sebegini, yang pastinya akan membolehkan
pendapatan negara berganda. Apakah bantuan yang kita boleh salurkan terus kepada
rakyat juga akan berganda? Ini saya rasa persoalan pokok yang dinanti-nantikan oleh
rakyat. Hal ini sebab apa sahaja pendapatan negara kita kena bantu rakyat, disalurkan
kepada rakyat. Saya nampak dalam pembentangan bajet oleh Yang Berhormat Menteri
Kewangan, ada Bantuan Keluarga Malaysia (BKM).

Saya harap BKM jangan setakat penjenamaan semula, di branding sahaja
daripada asalnya BR1M, BSH, BPR dan hari ini BKM. Hal yang penting adalah bantuan
yang perlu diberikan, perlu digandakan sebab apa? Bukan sahaja B40 hari ini yang
terdesak. Minggu lepas saya dapat jawapan daripada JPM sendiri mengatakan sekurang-
kurangnya lebih 10 peratus golongan M40 hari ini pendapatannya telah menjunam dan
termasuk dalam kategori B40 yang menyebabkan golongan M40 sendiri perlu diberi
bantuan yang secukupnya.

Jadi saya mohon kementerian khasnya MOF boleh mengkaji semula bantuan
yang disenaraikan supaya boleh memberikan bantuan terus BKM kepada golongan B40
dan M40.

01650

Perkara yang kedua Tuan Yang di-Pertua yang saya hendak sebutkan pada
petang ini adalah berkenaan dengan pendapatan negara juga. FDI di bawah MITI. FDI
kita tahu, kita merupakan negara membangun, FDI sangat mustahak untuk membolehkan
keberlangsungan ekonomi kita dan kita merupakan negara pengeluar produk sektor
pembuatan dan ia perlu diteruskan. Kita perlukan suntikan ataupun dana FDI dari asing
