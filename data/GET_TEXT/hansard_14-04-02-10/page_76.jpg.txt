66 DR.09.11.2021

Saya secara prinsipnya bersetuju dengan usaha kerajaan untuk membekalkan
RM457 juta sebagai bantuan bagi menyediakan tablet kepada setiap pelajar golongan
B40 di institusi pengajian tinggi yang dijangka bakal memberi manfaat lebih 600 ribu
mahasiswa di seluruh negara.

Oleh itu saya mohon penjelasan. Berapa banyak peranti yang diagihkan untuk
pelajar di Sarawak dan bagaimana kaedah dan mekanisme pengagihan bantuan
tersebut? Kerajaan juga telah berbelanja besar dalam membantu peminjam-peminjam
PTPTN dengan memberi bantuan diskaun pembayaran balik pinjaman yang bakal
memberi manfaat kepada 1.67 juta peminjam di seluruh negara.

Syukur a/hamdulillah di Sarawak, kaedah ini telah pun dilaksanakan sejak tahun
lepas. Kerajaan Negeri Sarawak membantu anak-anak Sarawak yang memerlukan
dengan membuat bantuan pembayaran sebanyak 30 peratus kepada mereka yang layak.

Tuan Yang di-Pertua, sejak pembentukan Malaysia pada tahun 1963, rakyat di
Sarawak sering kali mengimpikan negeri ini mampu dibangunkan setara dengan negeri-
negeri lain khasnya yang berada di Semenanjung Malaysia. Saya tidak bersetuju jikalau
alasan Sarawak sebagai negeri yang miskin dijadikan alasan untuk menambah
peruntukan pembangunan untuk negeri tersebut.

Secara hakikatnya, Sarawak bukanlah negeri yang miskin kerana ia menyumbang
sebanyak 10 peratus daripada Keluaran Dalam Negeri Kasar untuk negara Malaysia.
Tidak cukup dengan itu, Sarawak juga menjadi penyumbang ketiga terbesar selepas
Selangor dan Wilayah Persekutuan kepada pendapatan bagi negara Malaysia.

Sarawak yang berkeluasan 124 ribu kilometer persegi ini dengan populasi 2.87
juta penduduk masih memerlukan lebih banyak dana untuk melaksanakan projek-projek
pembangunan, khasnya bagi menampung keperluan-keperluan asas seperti bekalan air,
bekalan elektrik, sistem jalan raya, perumahan dan kemudahan kesihatan.

Oleh itu saya berharap pihak kerajaan perlu memikirkan pengagihan yang lebih
setara berdasarkan semangat MA63. Apa pun kita berterima kasih kepada Kerajaan
Persekutuan yang secara prinsipnya telah bersetuju untuk menambah baik peruntukan di
bawah Perkara 112D yang menyentuh berkenaan pemberian peruntukan khas buat
Sabah dan Sarawak.

Selain daripada peruntukan tersebut, saya ingin penjelasan daripada pihak
Kementerian Kewangan mengenai pemberian dana melalui program-program
pembangunan yang dilaksanakan oleh pelbagai kementerian dan juga agensi
termasuklah Kementerian Pembangunan Luar Bandar, Kementerian Perumahan dan
Kerajaan Tempatan, Kementerian Alam Sekitar dan Air, Kementerian Kesihatan dan
beberapa agensi-agensi pelaksana projek pembangunan yang lain kepada Kerajaan
Negeri Sarawak dan juga di Kota Samarahan.

Saya menjangkakan banyak peruntukan akan disalurkan dengan berkesan untuk
melaksanakan program pembangunan fizikal di negeri Sarawak, bukan sahaja melalui
peruntukan khas perbelanjaan pembangunan.

Saya juga tertarik dengan kenyataan daripada Kementerian Kewangan Malaysia
menyatakan sejumlah RM1.49 bilion telah diperuntukkan dalam melaksanakan program
bantuan tunai. Selain daripada itu...

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat. Rumuskan satu minit.

Puan Rubiah binti Wang [Kota Samarahan]: ...saya mohon agar kerajaan
memberikan semula peruntukan penyukatan tanah NCR untuk Sabah dan Sarawak
dimasukkan semula dalam bajet ini seperti yang dibentangkan dalam RMKe-12 yang
lepas. Kita juga faham Sarawak dan juga Sabah terpisah dengan Semenanjung Malaysia
dengan titik yang paling hampir iaitu antara Teluk Melano di Lundu dengan Pengerang di
Johor berjarak 734 kilometer dan hal ini tidak mungkin kita boleh sambungkan dengan
pembinaan jalan raya mahupun jambatan sepanjang itu.
