DR.09.11.2021 79

Tuan Yang di-Pertua seterusnya pembangunan industri getah bagi meningkatkan
nilai eksport getah negara kerajaan Sarawak telah mengenal pasti Bukit Sadok
Agropolitan di bahagian Betong untuk dijadikan sebagai Rubber Corridor negara yang
baharu. Kawasan yang mempunyai keluasan sekitar lebih 50,000 hektar amat berpotensi
untuk dibangunkan sebagai hab pengeluaran dan pemprosesan hasil getah bagi
menampung permintaan ke atas produk hiliran getah serta menyumbang kepada nilai
eksport negara.

Sehingga kini seluas 4,000 hektar tanah telah dikenal pasti untuk dibangunkan di
mana pemilik tanah di kawasan tersebut telah menandatangani surat niat setuju atau /etter
of intent dengan Sarawak Land Consolidation and Rehabilitation Authority (SALCRA).
Sehubungan itu, cadangan pembangunan Projek Bukit Sadok Agropolitan Rubber
Corridor yang merangkumi rubber industrial park ini diberikan keutamaan sebagai projek
berimpak tinggi di bawah Rancangan Malaysia Ke-12 dan dengan ini saya memohon
peruntukan bagi projek ini dalam Bajet 2022 ini.

Tuan Yang di-Pertua perhatian perlu diberikan kepada penduduk bandar yang
terjejas teruk kerana pandemik COVID-19 dengan menyediakan peruntukan tambahan
untuk mengupayakan mereka terlibat dalam pertanian. Program Kebun Komuniti
(Kebuniti), pertanian moden seperti vertical farming boleh mengatasi kawasan tanah yang
tidak cukup luas dan mampu menghasilkan pulangan dalam jangka masa yang pendek.

Peluasan projek ini akan memberikan manfaat kepada lebih ramai penduduk
bandar untuk mengurangkan kesempitan hidup. Maka, dipohon supaya Program Kebuniti
di bawah Pelan Jana Semula Ekonomi Negara (PENJANA) diperluaskan lagi ke Sarawak
dalam Bajet 2022. Kita juga berharap supaya Program Agropreneur Muda (PAM), ladang
kontrak, Projek Bersepadu Pembangunan Ekonomi Kampung (PROSPEk), Program
Desa Lestari, Program Kemajuan Kawasan (PPK), Program Jalan Perhubungan Desa
(JPD) dan Program Perumahan Rakyat Termiskin (PPRT) juga dapat diperluaskan ke
Sarawak bagi meningkatkan tahap sosioekonomi dan kesejahteraan rakyat khususnya di
luar bandar.

Tuan Yang di-Pertua, usaha Kerajaan Persekutuan yang telah bersetuju untuk
meneruskan Bantuan Musim Tengkujuh bagi membantu meringankan beban sara hidup
bagi 320,000 pekebun kecil yang kehilangan pendapatan semasa musim tengkujuh amat
diharga. Dengan peruntukan RM190 juta kita berharap agar pekebun kecil di Sarawak
juga akan mendapat manfaat yang sama dengan negeri-negeri lain.

Berkenaan dengan cadangan kerajaan untuk memberikan perlindungan takaful
kepada semua ahli peladang PPK seluruh Malaysia di bawah Skim Pelindungan Takaful
Smart Card Peladang dengan peruntukan sebanyak RM5 juta. Rakyat Sarawak juga
memohon supaya ia diperluaskan ke Sarawak. Sehingga kini bilangan ahli berdaftar
Pertubuhan Peladang di Sarawak mencecah hampir 180,000 orang.

Timbalan Yang di-Pertua [Dato’ Mohd Rashid Hasnon]: Saya minta rumuskan
Yang Berhormat.

Datuk Robert Lawson Chuat [Betong]: Tuan Yang di-Pertua minta dua minit.
Manakala, berkaitan dengan cadangan kerajaan untuk menaikkan nilai ambang
berkenaan levi keuntungan luar biasa kelapa sawit bagi Sabah dan Sarawak daripada
RM3,000 kepada RM3,500 serta penyelarasan kadar levi Sabah dan Sarawak kepada tiga
peratus sepertimana kadar levi di Semenanjung merupakan langkah yang baik.

Walau bagaimanapun, saya ingin mencadangkan supaya 50 peratus daripada
jumlah kutipan nilai ini dibahagikan kepada kerajaan Sabah dan Sarawak bagi
meningkatkan daya saing industri kelapa sawit di wilayah ini. Jadi, oleh kerana masa tidak
mengizinkan lagi saya dengan akhirnya Tuan Yang di-Pertua ingin mengucapkan terima
kasih kerana diberi peluang untuk membahaskan serta menyokong Bajet 2022 ini. Sekian
terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Betong seterusnya saya jemput Yang Berhormat Hulu Selangor.
