DR.09.11.2021 91

Sukan dijadikan karier di negara mereka kerana industri sukan mereka yang
sistematik tetapi di Malaysia tidak begitu, industri sukan yang sangat kecil. Malah, selepas
atlet bersara kebanyakan mereka hilang sumber pendapatan. Atlet negara juga
kebanyakannya bertaraf semi profesional berbanding status profesional. Saya berharap
Menteri Belia dan Sukan dapat menjelaskan apakah hala tuju KBS yang ingin dibawa bagi
menggalakkan pertumbuhan industri sukan kerana bajet ini jelas sekali tidak mencukupi
semua pemain industri sukan negara dalam jangka masa panjang malah tiada dasar yang
jelas.

Selain itu, saya difahamkan perenang negara, Cindy Ong bergelut mencari kolam
renang bagi persediaan menghadapi Kejohanan Dunia Masters. Namun, tiada sesiapa
yang menghubungi beliau setakat ini. Ini satu kerugian besar buat negara ini apabila
kerajaan gagal menghargai bakat atlet dan membiarkan mereka bersendirian bagi
menghadapi Kejohanan Dunia Masters. Namun, apabila atlet tersebut sudah berjaya
mengharumkan nama negara, maka ramai sekali Menteri, ahli politik dan sebagainya
sibuk menumpang nama dalam kejayaan mereka. Situasi ini bagaikan sudah menjadi
suatu norma dalam negara ini tetapi apabila melibatkan kebajikan atlet, kita sudah gagal.

Pendedahan kes gangguan seksual dalam sukan juga perlu diberi keutamaan
buat KBS supaya dapat mencegah kejadian ini. Apa langkah pihak KBS dalam mengatasi
masalah ini supaya suara atlet tidak disekat oleh pihak autoriti. Apa gunanya memenangi
banyak pingat tetapi keselamatan atlet negara tergadai. Di Amerika Syarikat, contohnya
atlet mereka diberi ruang untuk bersuara tentang isu gangguan seksual dalam sukan
seperti apa yang terjadi oleh atlet gimnastik US, Simone Biles tanpa ada ruang melindungi
mana-mana pihak tetapi di Malaysia, pesalah cuba dilindungi.

Kesempatan ini, saya juga inginkan penjelasan daripada pihak KBS mengapa
Velodrom Azizulhasni Awang yang menelan kos RM11 juta ini hanya berada dalam
kategori 4? Saya difahamkan velodrom ini hanya ditumpukan untuk membangunkan atlet
berbasikal akar umbi dan bukan untuk kejohanan antarabangsa, memberi tanda tanya
banyak pihak malah pernah disoal oleh Presiden Persekutuan Kebangsaan Berbasikal
Malaysia.

Persoalannya, bukan velodrom ini berstatus untuk membangunkan bakat atlet
akar umbi atau antarabangsa tetapi mengapa ia mengambil masa terlampau lama untuk
disiapkan walaupun velodrom ini hanya berstatus kategori 4 sahaja. Saya juga meminta
Menteri di kementerian berkenaan menyenaraikan berapa buah stadium atau fasiliti sukan
yang ingin dinaiktarafkan supaya kita dapat melihat penambahbaikan yang akan
dilakukan. Sekian, terima kasih.

Tuan Yang di-Pertua: Terima kasih Yang Berhormat Batu. Seterusnya Yang
Berhormat Jelutong. Silakan.

6.17 ptg.

Tuan Sanisvara Nethaji Rayer a/l Rajaji [Jelutong]: Terima kasih Tuan Yang
di-Pertua. Kali ini saya ingin memulakan perbahasan saya pada peringkat dasar dengan
ungkapan... [Berucap dalam bahasa Tamil] Dalam bahasa Tamil, bila kita kata, [Berucap
dalam bahasa Tamil] bermaksud segala kepujian kepada Tuhan Yang Maha Esa ataupun
all praise to mighty God.

Saya berterima kasih kerana walaupun kita lebih kurang dua tahun ini telah
bergelut dan berhadapan dengan cabaran pandemik COVID-19, kita berterima kasih
kerana masih lagi dapat bertahan walaupun pandemik COVID-19 ini telah menyebabkan
banyak masalah kepada seluruh dunia. Pada masa yang sama, saya ingin turut berkongsi
simpati menyatakan simpati saya kepada rakyat Malaysia yang kehilangan saudara mara
dan kaum keluarga akibat COVID-19.

Dalam kesempatan ini juga, saya berterima kasih kepada Tuan Yang di-Pertua
kerana telah pun menganjurkan majlis beramah mesra sempena perayaan Deepavali.
Bagi pihak saya, ini adalah perkara yang bersejarah dalam persidangan Dewan kerana
sebelum ini kita linhat walaupun ada Speaker-speaker daripada MIC di Dewan Negara dan
juga di Dewan Rakyat, tidak pernah majlis begini dianjurkan.
