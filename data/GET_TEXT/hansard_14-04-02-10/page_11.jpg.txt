DR.09.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Selasa, 9 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Dato’ Seri Anwar bin Ibrahim [Port Dickson] minta Menteri Kesihatan
menyatakan berikutan kegagalan kerajaan untuk memastikan perjawatan tetap kepada
doktor kontrak yang terdapat di negara ini, apakah langkah kerajaan dalam menghadapi
gelombang kedua Hartal Doktor Kontrak nanti dan halangan kepada kerajaan dalam
mengambil mereka berjawatan tetap serta beberapa implikasi tambahan kewangan
kementerian jika kerajaan menyetujui pengambilan mereka.

Menteri Kesihatan [Tuan Khairy Jamaluddin Abu Bakar]: Bismillahi Rahmani
Rahim, Assalamualaikum warahmatullahi wabarakatuh dan salam Keluarga Malaysia,
sihat sejahtera.

Tuan Yang di-Pertua, selaras dengan keputusan Jemaah Menteri pada 14 Julai
2021, kerajaan telah membuat keputusan supaya pegawai perubatan lantikan kontrak
yang telah melengkapkan khidmat wajib dua tahun dilanjutkan tempoh kontrak selama
dua tahun lagi bagi memastikan kesinambungan perkhidmatan dan membolehkan
pegawai membuat persediaan bagi menyambung pengajian kepakaran.

Oleh yang demikian, menerusi pembentangan belanjawan tempoh hari, kerajaan
telah bersetuju untuk menyambung pelantikan secara kontrak kepada 10,583 orang
pegawai perubatan pergigian dan farmasi dengan peruntukan sebanyak RM336.35 juta.
Selain itu kerajaan juga akan menyediakan RM100 juta bagi dimanfaatkan 3,000 pegawai
kontrak perubatan dan pergigian bagi penajaan program kepakaran. Sepertimana yang
telah dimaklumkan sebelum ini, sebuah jawatankuasa khas telah ditubuhkan bagi
mendapatkan penyelesaian jangka masa panjang terhadap isu lantikan kontrak ini.

Jawatankuasa ini sedang meneliti keperluan bagi pindaan kepada beberapa akta
yang berkaitan, termasuklah Akta Perubatan dan Akta Pergigian. Selain itu, KKM
bersama-sama Jabatan Perkhidmatan Awam juga masih meneruskan perbincangan bagi
membuat pindaan kepada Akta Pencen bagi melihat kesesuaian penawaran lantikan
secara tetap dengan lebih lestari kepada pegawai perubatan, pergigian dan farmasi
menerusi skim KWSP. Sekian, terima kasih.

Tuan Yang di-Pertua: Terima kasih, soalan tambahan pertama Yang Berhormat.

Dato’ Seri Anwar bin Ibrahim [Port Dickson]: Yang Berhormat Menteri belum
menjawab soalan implikasi kewangan, ada tidak? Saya sebut implikasi kewangan. The
last part of the question.

Tuan Khairy Jamaluddin Abu Bakar: Daripada 10,583 pegawai yang telah
tamat tempoh khidmat wajib, 4,186 pegawai telah pun dinilai dan boleh diperakukan
kepada Jabatan Perkhidmatan Awam untuk lantikan tetap. Jumlah yang diperlukan untuk
tahun hadapan permohonan 4,186 perjawatan pelantikan tetap yang meliputi 3,586
