40 DR.09.11.2021

sehingga RM1,000 sebulan kerana pelbagai kemudahan seperti rumah, kenderaan ke
tempat kerja dan sebagainya disediakan oleh majikan.

Tuan Yang di-Pertua, gaji minimum kali terakhir disemak pada 1 Februari 2020
dengan kenaikan sebanyak RM100. Walaupun secara relatifnya ia masih terlalu baharu
namun masih terdapat ruang untuk penetapan kenaikan gaji minimum dari semasa ke
semasa dan pihak kerajaan perlu menetapkan sasarannya dalam jangka masa pendek,
pertengahan dan juga jangka masa panjang.

Tuan Yang di-Pertua, seterusnya saya ingin menyentuh mengenai isu kesihatan
mental yang semakin membarah, lebih-lebih lagi dalam tempoh penularan wabak
pandemik COVID-19 ini. Ternyata memberi impak yang besar terhadap kesihatan mental
setiap individu di seluruh dunia dan tidak terkecuali di negara kita Malaysia ini.

Hal ini memberi kesan daripada tekanan melampau sehingga menyebabkan
kemurungan akibat isolasi daripada rangkaian sokongan sosial terutama keluarga dan
sahabat handai. Impak kemurungan yang dihadapi sesetengah rakyat yang terjejas
kesihatan mental ini meningkatkan risiko tingkah laku bunuh diri sebagaimana laporan
daripada Polis Diraja Malaysia (PDRM) yang mendapati untuk tahun 2021, kes bunuh dari
Januari 2021 hingga Mac 2021 merekodkan purata kes sekali ganda lebih tinggi iaitu lebih
100 kes berbanding purata kes bulanan pada tahun 2020 iaitu lebih kurang 50 kes sahaja.

Saya menyahut baik inisiatif kerajaan yang memberi penekanan terhadap isu
kesihatan mental dengan memperuntukkan sebanyak RM70 juta dalam Belanjawan 2022
ini bagi memperkukuhkan jaringan perkhidmatan sokongan seperti kaunseling,
psikososial, advokasi dan juga NGO. Namun, saya ingin membangkitkan persoalan
mengenai sejauh manakah talian psikososial sedia ada yang dibangunkan mampu
menangani masalah mental dalam kalangan rakyat dan adakah pihak kerajaan hanya
memfokuskan penyelesaian isu ini dengan sekadar meningkatkan perkhidmatan talian
tersebut semata-mata?

Tentang advokasi dan NGO. Apakah kriteria NGO yang mendapat peruntukan
untuk tujuan ini? Di sini saya melihat akan keperluan intervensi daripada kerajaan untuk
memantau keberkesanan program yang dilaksanakan oleh NGO-NGO terbabit agar dana
yang digunakan mampu membantu kerajaan untuk menangani permasalahan kesihatan
mental ini.

Tuan Yang di-Pertua, seterusnya saya ingin membangkitkan mengenai
perindustrian mikro kecil dan sederhana. Pada tahun 2020, industri PKS menyumbang
sebanyak 38.9 peratus kepada KDNK negara dan telah membuka peluang pekerjaan
kepada seramai 7.3 orang pekerja yang telah menyumbang sebanyak 48.4 peratus
kepada kadar guna tenaga kerja di negara ini.

Namun kesan pandemik COVID-19 menyebabkan banyak pemain industri PKS
terutama golongan bumiputera terpaksa “gulung tikar’ dan menanggung kerugian yang
besar. Bahkan, ada yang terpaksa berhutang sekali gus menyebabkan kadar
pengangguran semakin meningkat. Hal ini kesan daripada kebergantungan yang tinggi
terhadap perniagaan secara fizikal.

Saya menyambut baik inisiatif kerajaan untuk membantu golongan usahawan
PKS yang terkesan teruk akibat pandemik COVID-19 dengan beberapa _inisiatif
terutamanya inisiatif skim kredit mikro yang memfokuskan usahawan PMKS dengan
peruntukan sebanyak RM1.8 bilion melalui beberapa saluran agensi iaitu TEKUN,
Agrobank, BSN, Bank Rakyat dan BNM.

Namun, saya berpandangan antara langkah terbaik bagi membantu usahawan
PMKS ini adalah dengan membantu golongan ini untuk beralih kepada ekonomi digital
atau perniagaan secara e-dagang. Ini kerana ia amat sesuai dan serasi dengan
kecenderungan, minat dan naluri masyarakat bumiputera sekali gus ia mampu membantu
golongan tersebut untuk meningkatkan kadar pendapatan golongan bumiputera ini.
Bahkan saya melihat bahawa ekonomi digital ini merupakan kunci kepada penurunan
kadar kemiskinan dan peningkatan ekuiti bumiputera di negara ini.
