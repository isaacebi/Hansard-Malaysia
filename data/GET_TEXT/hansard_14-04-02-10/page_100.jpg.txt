90 DR.09.11.2021

Namun begitu, jika diikuti statistik dari Jabatan Perangkaan Malaysia, golongan
B40 di Malaysia adalah sebanyak 2.78 juta. Begitu juga dengan golongan M40. Selepas
gelombang pandemik COVID-19 kedua seluruh dunia semenjak tahun lepas, statistik naik.
Sebenarnya ramai golongan M40 terjatuh dalam kategori B40. Hampir 20 peratus di mana
580,000 orang daripada M40 masuk kepada B40.

Oleh itu, golongan di B40 dikatakan sudah menjangkau sebanyak 3.36 juta.
Soalan saya, adakah KPM menyasarkan untuk semua golongan B40 atau mempunyai
kriteria tertentu kerana jika diikuti data daripada Jabatan Perangkaan Malaysia,
pengagihan /aptop itu masih tidak cukup.

Ini menunjukkan pelajar golongan B40 yang tidak mempunyai tablet atau /aptop
tercicir pelajaran sejak tahun lepas. Apatah lagi dengan had akses internet di kawasan
tertentu yang menyebabkan keciciran pelajaran di kalangan mahasiswa ataupun pelajar.

01810

Walaupun Bajet 2022 kerajaan juga memperkenalkan projek ketersambungan
digital melalui inisiatif Jalinan Digital Negara (JENDELA) dengan peruntukan sebanyak
RM700 juta. Tuan Yang di-Pertua, hanya menyasarkan 47 buah kawasan perindustrian
dan 630 buah sekolah luar bandar. Namun, ia tidak menyasarkan kesemua tempat kerana
berdasarkan rekod jumlah sekolah luar bandar seluruh Malaysia adalah 5,980 buah. Di
sini kerajaan menyasarkan hanya 10.32 peratus sekolah di luar bandar. Angka ini
menunjukkan bahawa kerajaan ataupun KPM menyasarkan kurang daripada 50 peratus
sekolah di luar bandar dan realitinya KPM gagal fokus untuk golongan yang tidak
berkemampuan.

Saya juga berharap KPM dapat memberi data sebenar jumlah sekolah luar bandar
dan mengeluarkan senarai penuh 630 buah sekolah di luar bandar untuk inisiatif
JENDELA. Kita tidak mahu wang rakyat diselewengkan dan juga ingin melihat permata
negara keciciran pelajaran kerana anak muda adalah aset berharga untuk masa depan
negara.

Tuan Yang di-Pertua dan rakan-rakan sekalian, saya juga ingin menyentuh
peruntukan kepada industri sukan. Sebanyak RM289 juta disalurkan dalam industri sukan
negara. Saya ingin mengucapkan tahniah atas peruntukan untuk atlet para sebanyak
RM50 juta yang saya kira satu penanda aras kerajaan serius menumpukan pembangunan
atlet para dengan kejayaan cemerlang mereka dalam Sukan Paralimpik yang lalu.

Namun Bajet 2022 ini tidak tertumpu pada atlet berprestasi tinggi terutamanya
dalam sukan teras negara. Malah peruntukan untuk program podium juga tidak ada dalam
belanjawan kali ini. Ini sekali gus menjejaskan persediaan atlet untuk ke Sukan SEA,
Sukan Asia dan Sukan Komanwel tahun hadapan. Sebanyak hampir RM159 juta
peruntukan untuk menaik taraf fasiliti sukan yang sedia ada. Setiap kali SUKMA ataupun
Sukan Malaysia akan berlangsung, pasti ada peruntukan yang disalurkan untuk menaik
taraf fasiliti sukan. Namun selepas kejohanan, stadium akhirnya terbiar.

Tunku Mahkota Johor (TMJ) juga mempersoalkan perkara yang sama tentang
keadaan stadium di negara ini walhal sering mendapat peruntukan untuk naik taraf
kemudahan sukan. Kejadian ini berulang-ulang yang hanya membazirkan wang rakyat
tanpa ada hala tuju yang jelas dalam perbelanjaan pengurusan. Saya kira ini satu
pembaziran nyata dari Kementerian Belia dan Sukan. KBS sepatutnya melaburkan wang
ini untuk output jangka panjang. Contohnya membina universiti sukan Malaysia yang
pertama di negara ini.

Ada tokoh-tokoh yang pernah memberi cadangan ini contoh, Ketua Unit Sukan
Kementerian Pengajian Tinggi, Dr. Pekan Ramli dan juga disokong oleh beberapa orang
ahli akademik sains seperti Prof. Dr. Amin iaitu Pakar Pembangunan Sukan dan Rekreasi
Luar, Universiti Pendidikan Sultan Idris. Negara lain yang juga ada universiti sukan
contohnya China mempunyai 10 buah universiti sukan untuk membentuk atlet daripada
peringkat akar umbi. Korea, Jepun, Taiwan dan juga India, hasilnya terbukti apabila
negara mereka berterusan melahirkan atlet-atlet yang menjuarai kejohanan di persada
dunia.
