DR.09.11.2021 53

Tuan Yang di-Pertua: Terima kasih Yang Berhormat Kulai. Seterusnya Yang
Berhormat Parit. Silakan.

3.07 ptg.

Dato’ Mohd Nizar bin Haji Zakaria [Parit]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera. Terima kasih Tuan
Yang di-Pertua kerana memberikan ruang kepada saya untuk turut serta membahaskan
perbahasan Bajet 2022. Apa tidaknya, selepas hampir dua tahun negara kita terkesan
akibat penularan wabak COVID-19, harapan untuk keluar daripada kemelut ini semakin
menggunung.

Justeru, saya melahirkan keyakinan bahawa Belanjawan 2022 dirangka dengan
matlamat untuk melindungi dan memulihkan kehidupan serta mata pencarian rakyat,
membina semula daya ketahanan ekonomi dan memangkinkan pembaharuan
sosioekonomi. Yang penting Bajet 2022 ini perlu sampai kepada golongan sasar.

Tuan Yang di-Pertua, rakyat mahu meneruskan kelangsungan hidup dan
ekonomi. Negara memerlukan daya saing yang mapan dan memulihkan ekonomi yang
efektif. Dalam soal ini, saya ingin membangkitkan soal peluang pekerjaan. Ini adalah teras
utama dalam mengembalikan punca pendapatan kepada isi rumah. Jaminan kerja
sebanyak 600 ribu peluang pekerjaan adalah terlalu idealistik tetapi realistiknya adakah
benar tawaran kerja itu menawarkan gaji yang setimpal dengan taraf pendidikan dan
pengalaman?

Sepanjang pandemik COVID-19, antara golongan paling teruk terjejas ialah M40.
Jumlah M40 yang jatuh ke dalam kumpulan B40 ialah seramai 600 ribu isi rumah. Jadi,
saya ingin bertanya kepada kerajaan. Apakah inisiatif yang telah pun dilakukan kepada
kumpulan M40 ini seperti yang awal tadi saya bangkitkan dalam soal tawaran pekerjaan,
penggajian dan pekerjaan yang benar-benar secocok?

Saya juga hendak bertanya mengenai tawaran kerja secara kontrak melalui
MySTEP adalah satu usaha yang dinamik. Sebanyak 80 ribu peluang pekerjaan
ditawarkan dan saya melihat peluang-peluang di bawah MySTEP ini dapat membantu
para belia dan lepasan graduan kita tidak akan menganggur.

01510

Jadi, bolehkah kerajaan menawarkan gaji yang tinggi mengikut pendidikan dan
pengalaman pemohon. Saya juga hendak mengesyorkan di bawah MySTEP ini walaupun
tawaran kontrak itu sekadar setahun sahaja, bolehkah kerajaan menawarkan keyakinan
dan harapan supaya mereka yang memohon diberikan peluang tawaran kontrak kerja ini
disambung bagi tempoh lagi panjang atau diserap terus ke dalam sektor awam.

Tuan Yang di-Pertua, saya ingin membangkitkan soal pemilikan kediaman di
bawah strategi membina kehidupan kondusif. Dari dahulu hingga sekarang pemilikan
rumah ini senantiasa menjadi fokus kerajaan. Saya mengalu-alukan peruntukan RM1.5
bilion disediakan termasuk tiada cukai keuntungan hartanah bagi pelupusan harta selepas
enam tahun. Cuma ada persoalan yang perlu diketengahkan.

Saya ingin bertanya dalam keadaan semasa, bolehkah kerajaan menerusi PBT
mengecualikan bayaran cukai pintu bagi pemilik kediaman sedia ada terutama bagi
kumpulan M40 bermula pada tahun depan? Bolehkah pelaksanaan moratorium bagi
pemilikan kediaman diteruskan bagi tempoh enam bulan lagi, bermula Januari 2022
kerana ia sangat membantu kepada pemilik kediaman sedia ada bagi mereka yang
kehilangan pekerjaan.

Saya juga hendak mencadangkan Program Perumahan Penjawat Awam, hendak
ditawarkan penjualan kuarters kepada mereka dengan harga yang patut dan bukan
mengikut pasaran semasa dalam usaha memastikan setiap penjawat awam mempunyai
kediaman sendiri.

Tuan Yang di-Pertua, saya ingin menyentuh soal pendidikan berkualiti. Semua
yang diberikan peruntukkan sebanyak RM52.6 bilion pada Bajet 2022 pada kali ini. Terima
