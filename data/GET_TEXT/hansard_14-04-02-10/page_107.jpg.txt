DR.09.11.2021 97

dalam dunia yang sebenar. Kalau ada CTOS, habis! Gelap masa depan, tidak ada cara
mendapatkan pinjaman kewangan, tiada cara mendapat bantuan kewangan dan ramai
usahawan muda yang baru hendak bermula, terjebak dalam perkara ini.

Untuk menyelesaikannya tidak mudah. Apabila kita dituduh melakukan sesuatu
yang tidak pernah berlaku, hendak menafikannya Tuan Yang di-Pertua, adalah benda
yang sangat sukar daripada segi undang-undang. Kalau benda berlaku boleh dinafikan.
Bila ES ini bertemu dengan peguam syarikat yang mana disabitkan syarikat itu dengan
kes yang dikatakan dia terlibat di mahkamah, peguam tidak pernah ada kes. Untuk
menafikan sesuatu yang tidak pernah wujud, itu tidak mudah daripada segi undang-
undang dan di luar kemampuan kebanyakan usahawan muda khususnya graduan muda
yang baru hendak mencebur ke dalam bidang keusahawanan. Beban kewangannya dan
lain-lain lagi terlalu besar.

Maka saya meminta kepada kerajaan dan semua di Dewan yang mulia ini supaya
kita melihat kembali Akta Agensi Pelaporan Kredit tadi, kalau boleh kita pinda, kalau boleh
kita buat akta yang lebih baik. Kita pastikan penganiayaan yang tidak disengajakan
unintentional bullying atau unintentional victimizing, dengan izin oleh CTOS kepada para
usahawan khususnya usahawan kecil yang tidak masa, tidak ada kemampuan, tidak ada
kewangan untuk membela diri mereka daripada kezaliman ini supaya ditegakkan keadilan
kepada mereka. Kita akan menolong ramai rakyat Malaysia.

Sekarang kita perlu kerajaannya elok, lancar, swastanya lancar, rakyatnya lancar,
bangun bersama-sama, beriring tangan, membangunkan kembali negara dan ekonomi.
Kita perlu semuanya elok dan rakyat akan sangat terganggu kalau mereka hendak
bergerak, mereka dibebankan dengan CTOS. Senarai hitam lain pula cerita tetapi CTOS
nya itu, kita sama-sama boleh buat sesuatu, kita buat dengan cepat.

Saya nampak Timbalan Menteri Kewangan di sini, saya salute. Maka sama-sama,
saya akan memberikan sokongan sepenuhnya, kita bebaskan rakyat kita. Siang malam
orang yang kena masuk CTOS ini boleh gila. Boleh gila kerana perniagaannya untung
RM2 atau RM3 sehari dalam keadaan beban sekarang, sewa tidak boleh bayar, kena
CTOS pula, habis surrender. Kita kena fikirkan.

Akhir sekali saya ulang balik. kita juga kena ada satu stand yang jelas tentang
direct tender, tentang tender runding terus ini. Bapa tender runding terus Malaysia ialah
5G. Kita minta Kementerian Kewangan beri penjelasan. Baru dua, tiga kali kita tanya di
Dewan, tidak dapat penjelasan. Semoga dengan itu kita dapat membina Malaysia yang
lebih baik dan semoga Bajet 2022 ini akan lebih bermakna. Terima kasih Tuan Yang di-
Pertua.

Tuan Yang di-Pertua: Terima kasih Yang Berhormat Kuala Kedah. Ahli-ahli Yang
Berhormat, Mesyuarat Dewan hari ini ditangguhkan sehingga jam 10.00 pagi, hari Rabu,
10 November 2021. Assalamualaikum warahmatullahi wabarakatuh. Salam sejahtera.

[Dewan ditangguhkan pada pukul 6.46 petang]
