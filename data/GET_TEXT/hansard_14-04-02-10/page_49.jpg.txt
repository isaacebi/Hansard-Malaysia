DR.09.11.2021 39

Dato’ Sri Azalina Othman Said [Pengerang]: Yang Berhormat, sudahlah.
Dato’ Wira Haji Amiruddin bin Haji Hamzah [Kubang Pasu]: Sudah, okey.

Dato’ Sri Azalina Othman Said [Pengerang]: Panjang sangat ini. Lebih daripada
Presiden Parti.

Dato’ Wira Haji Amiruddin bin Haji Hamzah [Kubang Pasu]: Baik terima kasih.
Jadi saya harap apa yang saya bangkitkan itu dapat disentuh oleh Menteri yang
berkenaan. Sekian terima kasih.

Dato’ Sri Azalina Othman Said [Pengerang]: Terima kasih Yang Berhormat.
Saya minta maaf, saya tidak ada masa. Yang Berhormat Kemaman, silakan 13 minit. Yang
Berhormat Kemaman, silakan,

12.38 tgh.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua.

Pertamanya saya ingin menzahirkan setinggi-tinggi penghargaan kepada Yang
Berhormat Menteri Kewangan, YM Tengku Dato’ Sri Zafrul Tengku Abdul Aziz atas
penyediaan dan pembentangan Belanjawan 2022 yang berlangsung pada 29 Oktober
yang lepas.

Belanjawan 2022 ini saya kira merupakan suatu perancangan perbelanjaan yang
strategik untuk memulihkan ekosistem ekonomi negara, pasca pandemik COVID-19 bagi
memastikan kitaran ekonomi yang serupa pada era pra pandemik dapat dikecap kembali
oleh kita tidak lama lagi. Tema belanjawan pada kali ini Keluarga Malaysia Makmur
Sejahtera membawa naratif kesaksamaan peruntukan untuk semua. Memberi gambaran
bahawa semua pihak mendapat tempat dalam Belanjawan 2022 ini.

Namun saya kira dalam ruang perbahasan yang ada ini, masih terdapat ruang-
ruang penambahbaikan yang boleh diimplementasikan bagi memastikan belanjawan yang
diluluskan kelak merupakan belanjawan yang terbaik, malah signifikan dengan situasi
pasca pandemik COVID-19 dalam usaha untuk memulihkan negara dari segenap sudut
sekali gus memacu pertumbuhan ekonomi ke peringkat yang lebih baik.

01240

Tuan Yang di-Pertua, pertama saya ingin membahaskan mengenai peluang
pekerjaan yang amat berkait rapat dengan kadar pengangguran negara yang ternyata
memberi kesan yang signifikan terhadap KDNK negara.

Pada Mei 2020, kadar pengangguran meningkat pada 5.3 peratus, namun
sehingga Ogos 2021, ia telah menurun pada kadar 4.6 peratus. Sungguhpun begitu, jika
kita tukarkan angka peratus ini kepada nilai sebenar, hampir 750,000 orang rakyat
Malaysia yang masih menganggur dan perlu diberi bantuan.

Saya menyambut baik inisiatif Jamin Kerja melalui Belanjawan 2022 yang
dianggarkan dapat menyediakan jaminan sebanyak 600,000 peluang pekerjaan dengan
memperuntukkan sebanyak RM4.8 bilion. Namun, dalam konteks peluang pekerjaan ini,
saya ingin menyentuh salah satu elemen penting iaitu gaji minimum bulanan semasa
negara iaitu sebanyak RM1,200 wajar dibuat semakan semula.

Peningkatan gaji minimum dalam konteks pekerja tempatan dan pekerja asing
wajar diperhalusi semula dengan cermat. Ini kerana ia memberi impak yang sangat besar
terhadap rakyat khususnya dan kepada negara secara amnya. Jikalau kita melihat pekerja
tempatan yang bergaji RM1,200 perlu menanggung pelbagai bebanan kos seperti
pinjaman, kos perjalanan, kos sewa rumah termasuk kos utiliti yang menyebabkan
sebahagian besar gaji digunakan untuk tujuan tersebut.

Akhirnya baki yang ada berkemungkinan hanya mampu bertahan sehingga
separuh bulan sahaja. Sedangkan bagi pekerja asing pula, mereka mampu menyimpan
