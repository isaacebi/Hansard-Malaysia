DR.09.11.2021 81

mohon pencerahan adakah pembinaan Klinik Kesihatan Bukit Sentosa akan dilaksanakan
pada tahun 2022. Bagaimana pula dengan permohonan menaik taraf pusat hemodialisis
serta pembinaan bangunan baharu Bahagian Kecemasan Hospital Kuala Kubu Bharu?
Mohon ada respons positif daripada Menteri.

Seterusnya mengenai pegawai-pegawai kontrak KKM. Kerajaan mengumumkan
persetujuan untuk menyambung pelantikan secara kontrak lebih 10,000 orang pegawai
perubatan, pergigian dan juga farmasi selepas tempoh khidmat wajib selama dua tahun
kepada maksimum empat tahun bagi memastikan kesinambungan perkhidmatan ini. Ini
dilihat hanya sebagai satu langkah sementara. la tidak menyelesaikan permasalahan akar
iaitu penyerapan pegawai-pegawai ini ke perjawatan tetap.

Malah pihak kerajaan langsung tidak menyentuh isu ini dan mengakibatkan ramai
pegawai merasa amat kecewa. Namun, kerana tanggungjawab yang digalas, mereka
teruskan juga. Sebagai sebuah kerajaan yang sepatutnya melindungi penjawat dan
pegawai awam, perkara ini harus ditangani secara berperingkat. Kerajaan seharusnya
mengambil langkah untuk menyerap sebilangan mereka ke perjawatan tetap mulai tahun
2022.

Tuan Yang di-Pertua, perkara yang ketiga mengenai Bantuan Keluarga Malaysia
iaitu singkatannya BKM. Hulu Selangor pohon agar pihak Kementerian Kewangan
mengembalikan balik Skim Khairat Kematian seperti yang pernah diteruskan oleh
Kerajaan Pakatan Harapan iaitu Skim Khairat Kematian Bantuan Sara Hidup (BSH). Skim
ini memberi khairat kematian berjumlah RM1,000 kepada penerima memanfaatkan di
bawah B40. Bantuan ini amat memberi impak besar kepada masyarakat B40.

Seterusnya kerajaan telah mengambil langkah menambah baik syarat kelayakan
di bawah Jabatan Kebajikan Masyarakat yang akan dinaikkan kepada Paras Garis
Kemiskinan Makanan 2019. Hulu Selangor mencadangkan agar skim BKM juga
mengguna pakai Paras Garis Kemiskinan Makanan 2019. Hal ini kerana rakyat kini
dihimpit kesengsaraan hidup di bawah pandemik COVID-19.

Data dari Jabatan Perangkaan Malaysia penularan COVID-19 mengakibatkan
jumlah isi rumah yang berada di bawah paras kemiskinan meningkat kepada lebih 600,000
berbanding 400,000 pada tahun 2019. Ini amat mendukacitakan.

Malah negara dikejutkan dengan berita yang lebih membimbangkan apabila
Kumpulan Wang Simpanan Pekerja (KWSP) melaporkan 6 juta orang pencarum
mempunyai simpanan persaraan kurang daripada RM10,000 dalam akaun masing-
masing. Lebih mengejutkan apabila KWSP turut menyatakan bahawa lebih separuh
pencarum ini memiliki baki caruman tidak sampai RM1,000 di dalam akaun. Apa akan jadi
pada masa depan rakyat Malaysia? Ini perlu ditangani dengan segera.

Setelah bajet diumumkan oleh Menteri Kewangan, kedengaran dengan jelas
keluh kesah lapisan masyarakat M40 yang sering dipinggirkan. Golongan M40 yang
mempunyai tanggungan ramai turut terkesan. Hulu Selangor mohon supaya Kerajaan
Pusat bantu ringankan juga beban golongan M40. Jika boleh, cadangan berikanlah
pelepasan cukai tambahan buat golongan M40. Sekurang-kurangnya dengan cara ini,
mereka mempunyai kewangan lebihan sedikit di tangan untuk meneruskan kehidupan
mereka, khususnya di dalam pandemik COVID-19.

Tuan Yang di-Pertua, perkara keempat. Hulu Selangor ingin menyentuh aspek
pengangkutan. Semasa sesi pembentangan, Menteri Kewangan mengumumkan
peruntukan berjumlah RM80 juta bagi Dana Bantuan Sementara Bas Henti-henti. Akan
tetapi apabila diteliti Buku Anggaran Perbelanjaan 2022, tidak ada peruntukan
dikhususkan buat inisiatif ini.

Begitu juga program Transformasi Perkhidmatan Bas Henti-henti, tiada sebarang
peruntukan bagi tahun 2022. Begitu juga butiran bagi penyelenggaraan KTMB juga
dikosongkan bagi tahun 2022. Apakah maksud yang dibawakan oleh kementerian bagi
bajet kali ini? Atau hanya sekadar ingin menunjukkan bahawa bajet kali ini bersifat inklusif
sedangkan realitinya tidak diketahui. Mohon respons Menteri bagi merungkaikan soalan-
soalan ini.
