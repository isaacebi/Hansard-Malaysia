36 DR.09.11.2021

Akan tetapi, akhirnya kita membuat keputusan yang sedemikian yang mungkin
kalau dibuat secara baik dan the market is with us, ia mungkin memberikan sedikit
keuntungan tetapi dalam keadaan negara yang sudah terdedah kepada hutang yang
cukup besar ini, saya rasa that’s not the road that we should take, dengan izin.

Tanpa wujudnya bidaan rangkaian spektrum 5G, kerajaan dijangka kehilangan
potensi hasil upfront sekurang-kurangnya RM12 bilion tanpa perlu sebarang pelaburan
atau suntikan modal. Penjualan spektrum 5G kepada syarikat telekomunikasi swasta
telah memberikan keuntungan kepada Kerajaan Thailand sebanyak RM12 bilion, Jerman
sebanyak RM36.8 bilion dan Korea sebanyak RM25.3 bilion.

Tuan Yang di-Pertua, kewujudan DNB ini juga bakal meletakkan risiko kerugian
nilai kepada syarikat telekomunikasi dalam negara kita yang telah sedia ada memiliki
infrastruktur dan spektrum yang menjadi aset utama mereka. Malah Kerajaan Malaysia
juga mempunyai pemilikan saham strategik dalam sebahagian daripada syarikat-syarikat
ini seperti Axiata, Celcom, Telekom dan sebagainya.

Lantaran, apakah kewajaran untuk menubuhkan satu lagi syarikat baharu dalam
industri yang sama dengan pendanaan wang pembayar cukai dan kerajaan? Bukankah
ini hampir menyamai modus operandi 1MDB dahulu sehingga merugikan kerajaan dan
rakyat Malaysia?

Kebimbangan ini bertambah apabila Fitch telah menurunkan kadar penarafan
sektor telekomunikasi Malaysia pasca pengumuman perancangan 5G dengan
menyebutkan atas alasan kurang ketelusan dan kurang penglibatan sektor swasta.

Dalam suasana negara yang sedang bergelut dengan proses pemulihan pasca
COVID-19, tidak seharusnya perancangan berisiko sebegini dilaksanakan. Oleh yang
demikian, perancangan penubuhan DNB ini perlu ditangguhkan atau sebaiknya dibatalkan
dengan membuka ruang jualan spektrum 5G kepada syarikat-syarikat telekomunikasi
sedia ada di Malaysia.

Tuan Yang di-Pertua, saya ingin merujuk kepada peruntukan RM25 juta kepada
Yayasan Keluarga Malaysia yang diperuntukkan oleh kerajaan bagi memimpin usaha
melindungi kebajikan, pendidikan dan masa depan anak-anak yatim yang kehilangan ibu
bapa akibat COVID-19. Usaha kerajaan untuk menjaga masa depan anak ini sebagai satu
keluarga besar Malaysia adalah satu usaha murni. Namun, pendekatan terbaik adalah
untuk anak-anak ini dipelihara oleh keluarga terdekat dan bukan dihantar ke institusi
kanak-kanak atau rumah anak yatim.

Anak-anak ini juga ada yang masih kecil dan sedang meningkat dewasa, perlu
dibesarkan di dalam institusi keluarga yang boleh mengambil alih peranan ibu bapa
mereka yang telah tiada untuk memastikan mereka mendapat kasih sayang dan
pendidikan formal dan tidak formal yang baik agar mereka dapat membesar menjadi
rakyat bertanggungjawab dan berjaya dalam hidup mereka dunia akhirat.

Menjadi kegusaran saya, Tuan Yang di-Pertua, adalah mekanisme penyaluran
bantuan kepada anak-anak ini yang dikhususkan melalui Yayasan Keluarga Malaysia.
Sebuah yayasan baharu akan ditubuhkan.

Sebagaimana kita sedia maklum, pihak kerajaan telah menubuhkan pelbagai
yayasan hampir di semua kementerian untuk mengendalikan tabung-tabung amanah
seumpama ini. Tabung-tabung ini biasanya ditadbir urus oleh yayasan yang meletakkan
Yang Berhormat Menteri sebagai pengerusi atau pengasas dan mendapat peruntukan
daripada pihak kerajaan untuk menanggung kos operasi dan program yang hendak
dijalankan.

Malangnya, telah banyak berlaku penyalahgunaan kuasa dan konflik kepentingan
dalam tadbir urus tabung ini. Yayasan sering kali menjadi dompet kepada pengerusi
yayasan untuk turun padang menyampaikan bantuan yang lebih cenderung untuk
memenuhi kepentingan parti politik pemerintah. Yayasan Kebajikan Negara, umpamanya,
telah menjadi vehicle atau pun alat politik kepada ahli politik tertentu yang memegang
jawatan dalam kerajaan untuk gerak kerja politik beliau.
