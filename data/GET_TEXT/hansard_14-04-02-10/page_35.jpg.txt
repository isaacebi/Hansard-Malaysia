DR.09.11.2021 25

tindak dijalankan untuk memberi latihan mengurus emosi akibat pandemik secara dalam
talian, Webinar dan eBook.

Manakala bagi murid pula, Program Minda Sihat Dalam Kebiasaan Baharu tahun
2021 dijalankan untuk meningkatkan kesedaran tentang kepentingan penjagaan
kesejahteraan diri, mengenal pasti gejala awal yang memberi kesan kepada minda akibat
pandemik yang berlaku dan meningkatkan kemahiran gaya daya tindak ataupun coping
skill.

Untuk makluman Ahli Yang Berhormat, bagi warga KPM yang memerlukan
intervensi selanjutnya, kaunselor pendidikan akan mencadangkan agar mereka mendapat
lawatan perubatan di klinik kesihatan atau hospital. Bagi murid yang memerlukan
intervensi yang selanjutnya pula, guru bimbingan dan kaunseling akan memberikan
konsultasi kepada ibu bapa atau penjaga supaya membawa anak mereka mendapatkan
rawatan daripada pegawai perubatan klinik ataupun dari hospital. Terima kasih.

Dato’ Sri Azalina Othman Said [Pengerang]: Soalan tambahan pertama.

Dato’ Haji Che Abdullah bin Mat Nawi [Tumpat]: Tuan Yang di-Pertua, terima
kasih jawapan daripada Timbalan Menteri tadi. Soalan saya seterusnya, peningkatan
tahap keseriusan gangguan kesihatan mental kepada golongan murid tidak wajar
dikesampingkan oleh KPM walaupun saya percaya gangguan kesihatan mental ini boleh
jadi disebabkan oleh faktor luar daripada persekolahan. Kajian Tinjauan Kesihatan dan
Morbiditi Kebangsaan saban tahun juga menjelaskan keseriusan kes-kes gangguan
kesihatan mental kepada golongan murid.

Oleh itu, saya ingin bertanya. Pertama, apakah kementerian bersedia untuk
menambah baik Pelan Pembangunan Pendidikan 2013-2025 bagi menyokong
perkembangan kesihatan mental murid sebagai teras dalam dasar tersebut? Ini sesuai
dengan rangka tindak yang lebih komprehensif seperti yang dilaksanakan di negara-
negara luar seperti Ireland dan beberapa negara maju yang mempunyai kerangka
intervensi sejak early childhood serta dasar well-being in primary schools, guidelines for
mental health.

Kedua, apakah langkah penekanan aspek kesihatan mental dalam tiga aspek
kesihatan awam yang difokuskan di sekolah-sekolah? Ini kerana ketika ini kita lihat aspek
kesihatan awam ini lebih tertumpu kepada kesihatan awam vaksinasi, pergigian dan alam
sekitar. Terima kasih.

Dato’ Dr. Mah Hang Soon: Terima kasih kepada Yang Berhormat Tumpat. KPM
sentiasa prihatin dan kita tidak sesekali memandang ringan tentang kesihatan mental.
Jadi, untuk ke arah itu, sebenarnya kita telah menyusun banyak langkah dan termasuklah
mengadakan Program Minda Sihat Dalam Kebiasaan Baharu tahun 2021 yang
dilaksanakan selari dengan Pelan Strategik Kebangsaan Kesihatan Mental 2020-2025,
Kementerian Kesihatan Malaysia.

Jadi ke arah tersebut, banyak sepertimana yang saya sebutkan tadi, strategi yang
telah kita susun termasuklah yang pertama Promosi Minda Sihat. Jadi, di bawah strategi
ini, kita telah melaksanakan dan mengambil banyak langkah untuk memastikan
pelaksanaan strategi ini termasuklah melalui sebaran bahan psiko-pendidikan, infografik,
video pendek dan sebagainya.

Selain daripada itu juga, kita telah mengaturkan strategi kedua iaitu Saringan
Minda Sihat dan juga telah kita menyusun aktiviti yang lain termasuklah Pembimbing
Rakan Sebaya dan sebagainya untuk memastikan kesihatan mental murid sentiasa
terpelihara. Terima kasih.

Dato’ Sri Azalina Othman Said [Pengerang]: Soalan tambahan kedua, Yang
Berhormat Teluk Intan.

Tuan Nga Kor Ming [Teluk Intan]: Terima kasih Tuan Yang di-Pertua yang
budiman. Tuan Yang di-Pertua, setakat hari ini, hampir 30,000 nyawa telah pun terkorban
akibat daripada pandemik COVID-19 dan lebih kurang 4,700 orang anak yatim piatu telah
pun dikenal pasti oleh pihak kerajaan. Maka persoalan di sini, saya hendak tanya kepada
pihak kerajaan.
