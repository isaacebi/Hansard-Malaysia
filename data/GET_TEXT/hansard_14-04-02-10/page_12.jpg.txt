2 DR.09.11.2021

pegawai perubatan, 300 orang pegawai pergigian, 300 orang pegawai farmasi adalah
RM377,485,089. Terima kasih.

Dato’ Seri Anwar bin Ibrahim [Port Dickson]: Terima kasih Yang Berhormat
Menteri atas penjelasan itu dan saya juga mengalu-alukan akan keputusan Jemaah
Menteri dan kesungguhan untuk melaksanakan. Cuma Tuan Yang di-Pertua, saya hendak
jelaskan di sini bahawa seluruh pengisytiharan darurat dan belanjawan adalah terkait
COVID-19. Belanjawan yang kita luluskan termasuk belanjawan khas dan tambahan
COVID-19 itu mencecah puluhan bilion.

Kelompok-kelompok ini adalah kelompok barisan hadapan dan keluhan mereka
itu telah berlarutan. Oleh sebab itu, kita mendesak kerajaan supaya memberikan keadilan
kepada mereka, melantik mereka secara tetap dan implikasi kewangan itu saya tidak fikir
menjadi satu alasan munasabah kerana ketirisan dan kebocoran termasuk perbelanjaan-
perbelanjaan ini kita rasa tidak berfaedah masih berterusan.

Jadi, saya ingin mendapat pengesahan daripada Yang Berhormat Menteri,
sementara ada sedikit kemajuan dan pelantikan untuk tahun hadapan iaitu pelantikan
tetap, saya mahu jaminan Yang Berhormat Menteri bahawa jawatankuasa ini akan
mencadangkan kaedah pelaksanaan melantik 10,500 secara tetap.

Tuan Yang di-Pertua: Terima kasih Yang Berhormat.

Tuan Khairy Jamaluddin Abu Bakar: Pendirian saya dengan Yang Berhormat
Ketua Pembangkang tidak jauh beza Tuan Yang di-Pertua. Sekarang ini kita melihat
daripada 10,000 berapa ramai yang diperlukan daripada segi unjuran keperluan
Kementerian Kesihatan Malaysia dan saya rasa pendirian saya juga menghampiri Ketua
Pembangkang yang apa yang diperlukan perlu dilantik secara tetap.

01010
Tuan Yang di-Pertua: Soalan tambahan kedua?
Puan Rusnah binti Aluai [Tangga Batu]: Tangga Batu.
Dato’ Hajah Azizah binti Mohd Dun [Beaufort]: Beaufort.
Tuan Yang di-Pertua: Ya, Yang Berhormat Beaufort.

Dato’ Hajah Azizah binti Mohd Dun [Beaufort]: Terima kasih Tuan Yang di-
Pertua. Saya mendengar dengan teliti tadi jawapan yang diberikan oleh Yang Berhormat
Menteri. Saya ingin tahu kerana kita sekarang ada 10 ribu lebih para doktor yang dilantik
secara lantikan kontrak ini. Apakah implikasi kewangannya kalau semua ini, jumlah ini kita
lantik di bawah Kementerian Kesihatan? Saya ingin tahu, berapakah keperluan
sebenarnya Kementerian Kesihatan, in terms of doctors dan semua yang disebut tadi
termasuklah dentists dan sebagainya ini?

Tuan Khairy Jamaluddin Abu Bakar: Ya, terima kasih Yang Berhormat
Beaufort. Unjuran itu yang kita tengah sediakan sebab sekarang ini Jabatan Perkhidmatan
Awam minta unjuran daripada Kementerian Kesihatan, berapa ramai doktor yang
diperlukan untuk tahun-tahun mendatang. Jadi, sebab itu kita dalam proses menyediakan
unjuran kita supaya kita dapat kemukakan kepada Jabatan Perkhidmatan Awam dan juga
kepada Kementerian Kewangan keperluan berdasarkan unjuran dan keperluan untuk
doktor ini dilantik secara tetap. Ini maksud saya tadi.

Kita sejak akhir 2016 Tuan Yang di-Pertua, sejak akhir 2016 setiap doktor,
pegawai perubatan latihan siswazah dilantik secara kontrak. Sejak akhir 2016, setiap
doktor, pegawai-pegawai perubatan lantikan siswazah dilantik secara kontrak. Sebanyak
24 ribu lebih dilantik secara kontrak, yang ditawarkan tetap adalah hanya seribu lebih
sahaja. Jadi, ini adalah masalah legasi lama yang perlu kita atasi segera. Saya tidak pasti
kalau kita dapat serap semua yang ada di bawah kontrak tetapi kita mula dengan unjuran
keperluan dulu dan saya pasti unjuran keperluan itu kita akan usahakan supaya jumlah
itu dapat kita serapkan dulu untuk dimasukkan dalam perkhidmatan tetap. Terima kasih.
