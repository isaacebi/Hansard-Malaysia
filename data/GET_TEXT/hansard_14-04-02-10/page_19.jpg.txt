DR.09.11.2021 9

kerjasama guru mata pelajaran Bahasa Melayu dan Matematik memberi bimbingan yang
bersesuaian kepada murid sehingga mereka dapat menguasai kemahiran asas 3M. KPM
juga memperkenalkan Program Literasi dan Numerasi Sekolah Rendah atau Primary
Literacy and Numeracy (PLaN) untuk memastikan murid sekolah rendah menguasai
sekurang-kurangnya tahap penguasaan tiga dalam Bahasa Melayu, Bahasa Inggeris dan
Matematik.

Pelaksanaan PLaN adalah sebagai program sokongan pengajaran dan
pembelajaran PdP yang menyeluruh untuk membantu memantapkan kemahiran 3M.
Bermula September 2021, KPM telah melaksanakan Program Pemerkasaan Pelaksanaan
Kurikulum ataupun KPM PerkasaKU.

Salah satu aspek yang diberi penekanan dalam program ini ialah pemugaran
literasi dan numerasi. Penekanan juga diberikan kepada penglibatan ibu bapa dalam
menyokong pelaksanaan PdP. Program ini dirangka bagi memastikan murid menguasai
kemahiran asas literasi dan numerasi melalui PdP secara bersemuka atau PdPR yang
bersesuaian dengan tahap keupayaan murid untuk mengikuti pembelajaran seterusnya.

Pada masa ini, murid Tahap Satu yang telah dikenal pasti dibekalkan dengan
Modul Asas Literasi dan Modul Asas Numerasi bagi mempertingkatkan penguasaan 3M
mereka. Berkaitan pemantauan, pentaksiran bilik darjah (PBD) dilaksanakan bagi
mengumpul data perkembangan pembelajaran murid yang direkodkan dari semasa ke
semasa. KPM yakin, langkah strategik yang dilaksanakan ini dapat memastikan murid
menguasai kemahiran asas literasi dan numerasi. Terima kasih.

01040

Tuan Yang di-Pertua: Terima kasih. Soalan tambahan pertama Yang Berhormat
Batang Lupar.

Dato Sri Hajah Rohani binti Abdul Karim [Batang Lupar]: Tuan Yang di-
Pertua. Soalan tambahan, bagaimana tahap keciciran murid-murid dalam penguasaan 3M
dalam tempoh pembelajaran secara dalam talian semasa pandemik COVID-19 jika
dibandingkan dengan pembelajaran secara fizikal, secara normal sebelum ini? Adakah
sebarang kajian dilakukan?

Apakah dapatan daripada kajian tersebut? Bagaimana kementerian merancang
supaya murid-murid ini dapat menguasai ilmu yang mereka keciciran hampir dua tahun?
Ini kerana asas terhadap 3M masih belum kukuh bagi mereka. Terima kasih.

Dato’ Dr. Mah Hang Soon: Terima kasih kepada Yang Berhormat Batang Lupar.
Banyak usaha yang telah dilaksanakan oleh KPM ke arah tersebut untuk mengatasi
masalah keciciran murid. Di antara langkah-langkah yang telah diambil termasuklah
menyediakan panduan pelaksanaan program Pemerkasaan Pelaksanaan Kurikulum
ataupun KPM Perkasaku sepertimana yang saya sebutkan tadi. Mengenai soalan spesifik
mengenai peratusan dan sebagainya, akan saya salurkan kepada Yang Berhormat
Batang Lupar kemudian. Terima kasih.

Tuan Yang di-Pertua: Terima kasih. Yang Berhormat Simpang Renggam.

Dr. Maszlee bin Malik [Simpang Renggam]: Okey, terima kasih Tuan Yang di-
Pertua. Saya kira apa yang disebutkan oleh Yang Berhormat Batang Lupar tadi begitu
signifikan. lanya bukan hanya berkisar kepada apa yang dilakukan oleh KPM sebagai
business as usual tetapi kita mahukan satu tindakan pemulihan yang lebih komprehensif
yang tidak bersikap in silo itu yang mungkin dimaksudkan oleh Yang Berhormat Batang
Lupar dan sehingga kini, kita tidak nampak KPM menyediakan satu pelan alternatif yang
signifikan dan yang meyakinkan kepada rakyat.

Saya telah berikan kepada Yang Berhormat Menteri Kanan, satu pelan cadangan
daripada saya dan kita terbuka untuk berbincang. Akan tetapi soalan saya, ialah berkaitan
dengan bilangan guru yang memohon bersara pilihan awal. Kalau boleh, kita minta KPM
berikan. Kalau tidak ada datanya sekarang, boleh berikan bertulis berapa ramai kah guru
yang minta bersara pilihan awal semenjak Januari 2021 dan apakah sebabnya?
