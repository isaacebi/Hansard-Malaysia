DR.09.11.2021 41

Justeru, selari dengan hasrat ini, saya ingin mencadangkan kepada pihak
kerajaan agar menyediakan lebih banyak peruntukan untuk bumiputera dalam bidang
pendidikan termasuk kemahiran dan peruntukan perniagaan berasaskan ekonomi digital.
Selain itu, peruntukan untuk sokongan infrastruktur bagi pelaksanaan ekonomi digital
terutamanya di kawasan luar bandar turut perlu diberi penekanan dan perhatian yang lebih
mendalam dan juga secara menyeluruh.

Seterusnya Tuan Yang di-Pertua, saya ingin menyebut mengenai keseimbangan
pembangunan wilayah melibatkan negeri-negeri di Semenanjung Malaysia, di Pantai
Timur dan juga Pantai Barat serta negeri Sabah dan Sarawak.

Gagasan Wawasan Kemakmuran Bersama 2030 telah menyediakan satu manual
yang cukup lengkap daripada aspek teorinya iaitu untuk menjadikan Malaysia sebuah
negara yang terus membangun secara mampan. Seiring dengan pengagihan ekonomi
yang adil, saksama, inklusif, secara sama rata kepada semua pihak. Saya menyahut baik
pengumuman kerajaan terhadap peruntukan berjumlah RM20 juta untuk setiap negeri
khususnya untuk projek berkaitan jaminan bekalan makanan, pelancongan serta
pemeliharaan dan pemuliharaan alam sekitar.

Selain itu, peningkatan peruntukan pembangunan Sabah dan Sarawak masing-
masing sebanyak RM5.2 bilion dan juga RM4.6 bilion turut mencerminkan kecaknaan
kerajaan terhadap keseimbangan pembangunan wilayah di negara ini.

Namun, saya ingin membangkitkan sedikit persoalan mengenai peruntukan
pembangunan tambahan untuk negeri-negeri yang diklasifikasikan sebagai antara negeri
yang miskin di negara ini termasuklah dua dari negeri di Pantai Timur iaitu Terengganu
dan Kelantan.

Saya berpendapat adalah sesuatu yang wajar untuk negeri yang dikategorikan
sebagai miskin ini di Semenanjung iaitu Terengganu, Kelantan, Kedah dan Perlis turut
diberikan peruntukan tambahan sebagaimana Sabah dan Sarawak. Sekali gus dapat
memacukan pembangunan di negeri-negeri tersebut agar dapat berdiri sama gah dengan
negeri-negeri yang lain.

Selain itu, pembangunan secara terus daripada Kerajaan Persekutuan pula perlu
menyeluruh dan tidak fokus kepada lokaliti tertentu sahaja. Selain mengesyorkan pelabur-
pelabur asing kepada negeri secara adil dan saksama bagi menjana pendapatan rakyat
di lokaliti terbabit sekali gus memacu pertumbuhan ekonomi secara makro di negeri-negeri
tersebut.

01250

Seterusnya Tuan Yang di-Pertua, saya ingin membangkitkan berkaitan kerenah
birokrasi yang boleh merencatkan pembangunan daripada berjalan seperti yang telah
dijadualkan. Seperti yang kita maklum kekangan kerenah birokrasi ini impaknya amat
signifikan terhadap ketetapan waktu pengagihan bajet yang telah diluluskan.

Seharusnya kerajaan perlu membangunkan satu mekanisme yang khusus untuk
memastikan kelancaran pengagihan bajet terutamanya kepada kerajaan-kerajaan negeri.
Selain itu kontraktor-kontraktor yang mendapat tender terus daripada kerajaan perlu terdiri
daripada mereka yang amanah dan kompeten.

Dalam erti kata yang lain mampu mempersembahkan hasil kerja yang berkualiti
dalam tempoh masa yang ditetapkan mengikut bajet yang telah diperuntukkan. Kita tidak
mahu kontraktor yang bersifat khianat terhadap amanah yang telah diberi oleh kerajaan
dan rakyat ini kerana projek yang diberikan tidak dapat dilaksanakan mengikut jadual yang
telah ditetapkan oleh pihak kerajaan.

Di samping itu saya berpandangan satu mekanisme yang tepat perlu
dikuatkuasakan bertujuan untuk membuat pemantauan secara berkala terhadap projek-
projek pembangunan yang telah diluluskan. Hal ini bukan sahaja untuk memastikan
perjalanan pembangunan berlangsung seperti yang dijadualkan mampu mengelak
berlakunya ketirisan yang bakal mengecilkan nilai peruntukan yang sampai kepada tujuan
sasar yang sebenarnya.
