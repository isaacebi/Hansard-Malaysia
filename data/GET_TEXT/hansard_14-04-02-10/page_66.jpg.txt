56 DR.09.11.2021

pelajar yang mampu sebagai generasi yang mempunyai ilmu pengetahuan. Justeru itu,
saya juga menyokong jika sekiranya ada keperluan-keperluan dan asasnya untuk kita
bantu guru-guru Malaysia kita untuk mereka mempunyai motivasi dan semangat untuk
terus mendidik. Jadi Parit mohon menyokong. Terima kasih.

Tuan Sabri bin Azit [Jerai]: Terima kasih Yang Berhormat Parit.

Tuan Yang di-Pertua: Terima kasih Yang Berhormat Parit. Seterusnya Yang
Berhormat Shah Alam. Silakan.

3.22 ptg.

Tuan Khalid bin Abd Samad [Shah Alam]: Assalamualaikum warahmatullahi
wabarakatuh. Salam sejahtera. Bismillahi Rahmani Rahim. [Berselawat]

Pada mulanya saya ingin ucapkan tahniah atas kesediaan kerajaan untuk
melakukan libat urus dengan Pakatan Harapan dalam merangka Belanjawan 2022.
Walaupun tidak semua cadangan kami diterima, dan yang diterima pun bukan
kesemuanya, namun ia amalan yang baik dan perlu dipuji dan diteruskan.

Aspek membantu memerangi COVID-19, ada. Aspek membantu mangsa
pandemik sama ada dari sudut peribadi, mahupun perniagaan, ada. Hanya mungkin
aspek pelaksanaan dan strategi membangunkan ekonomi kurang jelas dan perlu
diperjelaskan.

Bajet terbesar, ramai yang terliur. Kawalan semasa pelaksanaan mesti
diutamakan. Namun begitu, pilihan pembahas pertama backbenchers yang mewakili
kerajaan amat mengecewakan. Rosak semua. Tidak ada orang lain? la bagaikan
menzahirkan ketidaksungguhan kerajaan pimpinan Yang Amat Berhormat Bera apabila
Yang Berhormat Pekan dijadikan poster boy Barisan Nasional bagi Bajet 2022.

Namun, ia tidak menghairankan. Ini berlaku kerana ‘Bapa Lockdown’ yang digelar
oleh Yang Berhormat Pekan sendiri terhadap Yang Berhormat Pagoh, Bapa Lockdown
dan Bapa Kleptokrat bersama dalam satu kerajaan iaitu ‘Kerajaan 69’.

Pada zaman pandemik yang merosakkan ekonomi negara sehingga pendapatan
merudum dan kepesatan pembangunan negara terjejas teruk sehingga hutang baharu
terpaksa diambil untuk membayar hutang lama, kepimpinan yang telus, jujur dan amanah
adalah teramat sangat diperlukan untuk mengelakkan pembaziran, penyelewengan dan
ketirisan. Ini soal pelaksanaan.

Malangnya, dengan dipilih Yang Berhormat Pekan sebagai jurucakap pertama
kerajaan, maka harapan kami bahawa Belanjawan ini akan dilaksanakan dengan kawalan
yang ketat, pemantauan yang terperinci hancur menjadi bagaikan debu. Ini menunjukkan
bahawa kerajaan Yang Amat Berhormat Bera menganggap tiada apa-apa kesalahan yang
dilakukan oleh Yang Berhormat Pekan dan isu 1MDB adalah perkara biasa.

Saya yakin itulah juga persepsi rakyat dan pelabur sama ada tempatan atau luar
negara terhadap kerajaan Barisan Nasional dan Perikatan Nasional sekarang. Mungkin,
inilah strategi di sebalik pembentukan Digital Nasional Berhad (DNB) yang disebut oleh
Yang Berhormat Kubang Pasu tadi. Pasti semua bertepuk dahi dengan mengatakan
Kerajaan BN telah kembali dengan budaya kleptokrasinya. Hakikat bahawa tahun ini telah
melihat pembaziran dan ketirisan yang besar seperti ubah suai pejabat Perdana Menteri
dan pejabat Menteri-menteri yang menelan belanja beratus juta serta laporan Ketua Audit
Negara berhubung ketirisan sebanyak lebih RM600 juta amat sesuai dengan imej Yang
Berhormat Pekan sebagai pembahas pertama bagi pihak backbenchers. Maka berkatalah
mereka yang suka berkata dengan izin, it’s business as usual, folks for Barisan Nasional
and Perikatan Nasional.

Pakatan Harapan akan menentang segala amalan rasuah, membazir dan
ketirisan melalui institusi Parlimen dan reform Parlimen yang kita perjuangkan.
Pembudayaan Jawatankuasa Pilihan akan dituntut seperti mana dijanjikan melalui
Memorandum of Understanding (MOU) sehingga seboleh-bolehnya setiap sen yang
dibelanjakan akan diperhalusi.
