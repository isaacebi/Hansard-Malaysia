32 DR.09.11.2021

Jadi seharusnya kerajaan melihat, bagaimana merancang— kita punya janji ini
macam-macam, memberi rumah kepada orang yang tidak mampu, memberi rumah
kepada orang yang boleh memiliki rumah mampu milik tetapi semua ini retorik sahaja
semata-mata. Tidak ada yang menjadi realiti, tidak ada yang menjadi orang kata boleh
dibanggakan oleh rakyat.

Oleh sebab itu saya kata kerajaan ini perlu stabil. Apabila kerajaan stabil, ekonomi
makmur, rakyat pun turut mendapat limpahan ekonomi yang makmur itu. Ya, kestabilan
demi kemakmuran. Akan tetapi apabila tidak ada kestabilan, makmurnya pun tidak ada
sudah. Jadi, oleh sebab itu rakyat harus melihat perkara ini secara lebih bijaksana, secara
positif, untuk memastikan bahawa mana-mana kerajaan pun kalau tidak stabil, kalau ada
perang di Filipina dahulu, di Thailand...

Tuan Khalid bin Abd Samad [Shah Alam]: Yang Berhormat Kinabatangan.

Dato’ Sri Bung Moktar bin Radin [Kinabatangan]: ...Tidak ada akan orang
datang melabur.

Tuan Khalid bin Abd Samad [Shah Alam]: Yang Berhormat Kinabatangan.
Tuan Teh Kok Lim [Taiping]: Yang Berhormat Kinabatangan. Saya ucap dulu.

Tuan Khalid bin Abd Samad [Shah Alam]: Saya mengucapkan terima kasih
kepada Yang Berhormat Kinabatangan.

Dato’ Sri Azalina Othman Said [Pengerang]: Yang Berhormat Kinabatangan
bagi kah, Yang Berhormat Taiping kah, Yang Berhormat Shah Alam kah macam mana?

Dato’ Sri Bung Moktar bin Radin [Kinabatangan]: Okey, Yang Berhormat
Lenggong dahulu baru Yang Berhormat Shah Alam.

Tuan Teh Kok Lim [Taiping]: Taiping?

Datuk Seri Dr. Shamsul Anuar bin Nasarah [Lenggong]: Yang Berhormat
Kinabatangan, saya tertarik tadi dengan cadangan Yang Berhormat Kinabatangan supaya
daripada segi peruntukan wakil rakyat, Sabah dan Sarawak diberikan lebih. Saya setuju.

Setuju kah Yang Berhormat Kinabatangan sampai masanya kementerian
mengubah sedikit. Kalau sebelum ini perancangan pembangunan banyak daripada
jabatan, agensi kerajaan, apakah Yang Berhormat Kinabatangan setuju kalau kali ini
kerajaan beri peluang wakil-wakil rakyat di kawasan masing-masing menentukan projek
apa.

Wakil rakyat ini dekat dengan rakyat. Dia tahu apa rakyat susah, dia tahu apa
rakyat perlukan. Beri peluang kepada wakil rakyat di Sabah, di Sarawak menentukan
projek pembangunan, rumah, bekalan air, bekalan elektrik dan kerajaan pertimbangkan
berasaskan kepada cadangan daripada wakil-wakil rakyat. Apakah pandangan Yang
Berhormat Kinabatangan?

Seorang Ahli: Setuju.

Dato’ Sri Bung Moktar bin Radin [Kinabatangan]: Yang Berhormat Lenggong
ini memang bijaksana. Dia boleh melihat perkara ini secara saksama. Itu yang kita mahu.
Sebab yang tahu, yang turun padang ini wakil rakyat, bukan kakitangan kerajaan. Kita
nampak apa masalah rakyat kita di kawasan dan sebagainya. Jadi ini penting, saya setuju
Yang Berhormat Lenggong. Ya Yang Berhormat Shah Alam mungkin setuju juga.

Dato’ Sri Azalina Othman Said [Pengerang]: Yang Berhormat Pengerang
setuju juga. Silakan Yang Berhormat Shah Alam.

Tuan Khalid bin Abd Samad [Shah Alam]: Ya, baik. Terima kasih. Saya
mengucapkan terima kasih kepada Yang Berhormat Kinabatangan atas keinsafan yang
dizahirkannya kerana menjatuhkan Kerajaan Pakatan Harapan dan menghasilkan
suasana politik yang tidak stabil kerana Kerajaan Perikatan Nasional mempunyai majoriti
yang begitu tipis sehingga berlakunya pertukaran kerajaan hanya selepas setahun
kemudian.
