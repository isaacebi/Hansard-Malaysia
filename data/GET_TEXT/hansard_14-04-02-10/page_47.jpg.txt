DR.09.11.2021 37

Sewajarnya ahli lembaga pemegang amanah yayasan yang ditubuhkan oleh
kerajaan perlu dianggotai oleh wakil dari Kementerian Kewangan sebagai ex-officio bagi
memastikan tatacara pengurusan kewangan berpandukan tatacara pengurusan
kewangan kerajaan.

Namun, dalam pentadbiran kerajaan sekarang, keanggotaan wakil Kementerian
Kewangan telah ditiadakan sepertimana yang berlaku dalam Yayasan Kebajikan Negara
dan Amanah Ikhtiar Malaysia.

01230

Baru-baru ini Parti Pejuang Tanah Air telah menggesa pihak kerajaan untuk
menubuhkan Suruhanjaya Siasatan Bebas bagi menyiasat dakwaan salah laku
pengurusan AIM yang telah jauh tersasar daripada matlamat asas penubuhannya sebagai
institusi mikro kredit untuk memperkasa sosioekonomi isi rumah berpendapatan rendah.

la seputar isu urusan lantikan pengurusan tertinggi dan pengurusan AIM yang
tidak telus, lantikan ahli lembaga pemegang amanah yang dikatakan mengikut selera
kumpulan tertentu serta gagal menentukan hala tuju sebenar AIM, salah laku dan konflik
kepentingan dalam pengurusan Koperasi Sahabat Amanah Ikhtiar Malaysia Berhad,
perbelanjaan boros dan pelaburan yang merugikan.

Sehingga kini kami masih belum mendapat sebarang respons daripada pihak
kerajaan. Penubuhan Yayasan Keluarga Malaysia sebagai sebuah lagi agensi baharu
dengan peruntukan RM25 juta tentunya akan melibatkan pembukaan pejabat baharu, kos
renovasi pejabat dan emolumen kakitangan baharu yang akan diambil daripada
peruntukan ini. Kos operasi seperti ini akan menjadi kos berulang setiap tahun. Ini
bermakna kerajaan telah membesarkan tanggungan kos penggajian kakitangan selain
menanggung kos kakitangan penjawat awam sedia ada.

Saya percaya hasrat yang ingin dicapai oleh YKM boleh dilaksanakan dengan
lebih cekap melalui penyaluran dana melalui yayasan atau NGO sedia ada yang
mempunyai rekod urus tadbir yang teratur dan baik serta kepakaran dalam melaksanakan
tanggungjawab tersebut. Pihak kerajaan seharusnya berusaha mengurangkan kos
pengurusan, agar lebih cekap dan amanah dalam urus tadbir negara.

Tuan Yang di-Pertua, memandangkan terlalu banyak ketirisan dan salah guna
kuasa dalam urus tadbir badan dan tabung kebajikan dari dana awam dan kutipan orang
ramai, saya ingin mengusulkan supaya sebuah suruhanjaya ditubuhkan bagi mengawal
selia perjalanan dan urus tadbir pertubuhan dan yayasan bersifat kebajikan yang terlibat
dalam pengurusan dana awam. Perkara ini telah diamalkan di negara lain, contohnya di
United Kingdom diwujudkan Charity Commission dan di Singapura terdapat National
Council of Social Service yang berperanan sebagai badan kawal selia kepada badan
kebajikan ini.

Tuan Yang di-Pertua, seterusnya berkenaan golongan pesawah yang berada
dalam negara kita ini. Isu benih padi sah masih membelenggu petani kita.

Dato’ Sri Azalina Othman Said [Pengerang]: Yang Berhormat, lagi dua minit
boleh?

Dato’ Wira Haji Amiruddin bin Haji Hamzah [Kubang Pasu]: Ya, boleh, insya-
Allah saya cuba. Isu benih padi sah masih membelenggu petani kita Tuan Yang di-Pertua.
Tiada atau tidak cukup bekalan bila diperlukan dan kualiti benih sentiasa dipertikaikan.
Hal ini sering kali dibangkitkan tetapi masih lagi tiada penyelesaian tuntas oleh kerajaan.

Baru-baru ini ketika the preferred benih padi iaitu MR297 diperlukan untuk
penanaman padi dengan kadar segera, benih tiada di pasaran atau hanya boleh dibeli
dengan harga yang jauh lebih tinggi daripada harga biasa iaitu daripada RM35- satu buah
beg menjadi RM37 hingga RM42 sebuah beg. Sebaliknya benih padi 219 yang
ditawarkan, padahal varieti ini telah diumumkan oleh MARDI pada 15 Oktober 2021, telah
ditamatkan penjualan benihnya dan mengesyorkan untuk menggunakan antaranya ialah
benih 297.
