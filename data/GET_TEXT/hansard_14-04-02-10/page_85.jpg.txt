DR.09.11.2021 75

bangkitkan berkenaan dengan isu temu janji untuk mendapatkan dos penggalak- booster
dose.

Temu janji melalui MySejahtera sahih tetapi apabila rakyat kita yang menerima
tarikh dan masa untuk temu janji tersebut, pergi ke klinik tersebut, klinik tidak buka. Saya
ada bukti sahih. Sebuah klinik di Parlimen Rembau di Senawang, ini tempat menteri KKM,
Klinik Mutiara, klinik itu tidak buka pada setiap hari Ahad, ia hanya buka Isnin hingga Sabtu
sahaja. Akan tetapi, kenapa ada penduduk di Rasah yang mendapat appointment untuk
ambil dos penggalak pada hari minggu.

Pembantu saya tanya pihak klinik semalam, dia kata dia tidak tahu. Okey, pada
semalam juga dalam soalan tambahan, saya tanya Yang Berhormat Menteri Kesihatan |,
beliau jawab klinik yang sepatutnya maklumkan kepada individu tersebut supaya hadir
pada tarikh lain. Jadi, siapakah yang kena bertanggungjawab? Saya rasa ini bukan cara
dia, sebab sekarang ini golongan sasar yang akan menerima dos penggalak ini adalah
sama ada golongan warga emas ataupun OKU. Kalau kita buat kerja macam ini, mereka
akan hadir, klinik tutup, apa masalah dia, rakyat yang susah. Menyusahkan rakyat, kita
bukan hendak selamatkan rakyat, kita mengakibatkan risiko yang lebih tinggi dan
menyusahkan rakyat. Saya mohon satu jawapan daripada KKM kenapa perkara sebegini
boleh berlaku?

Seterusnya perkara keenam KKM juga. Dalam teks ucapan Yang Berhormat
Menteri Kewangan ada menyatakan bahawa akan memantapkan pengurusan ‘Penyakit
Jarang Jumpa’. Saya menyambut baik ayat ini, cuma saya hendak tahu dan Persatuan
Lysosomal Malaysia hendak tahu, berapakah peruntukan untuk ‘penyakit jarang jumpa’ -
rare disease ini? Saya tahu kos dia tinggi, tetapi jangan kita pinggirkan pesakit-pesakit
yang memerlukan bantuan kerajaan.

Saya masih ingat, Yang Berhormat Bagan menjadi Menteri Kewangan dahulu,
beliau menyebutkan dengan jelas. Jadi saya mohon, Yang Berhormat Timbalan Menteri
Kewangan | ada di sini, boleh ketika penggulungan nanti berikan jawapan, berapakah
peruntukan kerajaan untuk penyakit jarang jumpa - rare disease?

Tuan Yang di-Pertua, perkara ketujuh yang saya hendak sebutkan ini berkenaan
dengan pengumuman dengan Yang Amat Berhormat Perdana Menteri kita yang bertarikh
pada 19 September hampir dua bulan dahulu yang mengatakan bahawa kerajaan
memperuntukkan sebanyak RM471.6 juta untuk memberikan Pakej Penjagaan COVID-19
(PPC) kepada 3.6 juta orang keluarga B40 di seluruh negara.

Saya menyambut baik, saya mengalu-alukan. Ini satu inisiatif untuk rakyat
menjaga kesihatan diri, sangat baik, sangat menggalakkan. Akan tetapi, sehingga ke hari
ini, bagaimana mekanisme pengagihan kit tersebut? la termasuk empat perkara, empat
pelitup muka, empat kit ujian kendiri, sebuah oximeter, sebuah termometer, semuanya
baik. Macam mana?

Saya tanya, saya dari Negeri Sembilan, saya tanya Exco Kebajikan, beliau tidak
tahu, tanya Pengarah Kebajikan, tidak tahu. Adakah Negeri Sembilan terkecuali, saya
rasa tidak. Cuma bagaimana mekanismenya? Saya cadangkan pada petang ini supaya
dibuat macam bakul makanan dahulu. Melalui Pejabat Ahli Parlimen di kesemua 222 buah
kawasan Parlimen dengan senarainya daripada pihak agensi yang terbabit supaya semua
keluarga B40 di seluruh negara mendapat manfaatnya.

Tuan Yang di-Pertua, perkara seterusnya, perkara kelapan yang saya hendak
sebutkan berkenaan dengan KPM. Ini kementerian yang mendapat bajet atau peruntukan
yang paling tinggi. Saya menyambut baik Bantuan Awal Persekolahan dinaikkan dari
RM100 ke RM150. la betul, kita perlukannya. Cuma saya mohon satu sahaja, jangan
disebabkan sesi persekolahan baharu untuk tahun 2022 bermula Mac dan peruntukan ini
turun pada bulan Mac. Kalau boleh turun pada bulan Januari supaya ibu bapa untuk anak-
anak yang berjumlah 3,000 ribu orang murid yang layak mendapat manfaat ini, boleh
membuat persediaan untuk menghadapi sesi persekolahan baharu pada bulan Januari
sebab ini kita hendak bantu mereka supaya buat persediaan sebelum sesi persekolahan.
