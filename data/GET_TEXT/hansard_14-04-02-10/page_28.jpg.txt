18 DR.09.11.2021

akan memberi kesan impak. Sekiranya kita lakukan langkah-langkah cukai tanpa kita
melihat secara ekosistem yang lebih luas, kita risau kesannya lebih besar walaupun kita
hendak mengimbangi di antara keperluan semasa dan pembiayaan untuk fiskal tambahan
pada tahun 2022. Terima kasih Tuan Yang di-Pertua.

6. Puan Hajah Natrah binti Ismail [Sekijang] minta Menteri Pembangunan Wanita,
Keluarga dan Masyarakat menyatakan rasionalnya pemegang kad OKU yang dikeluarkan
oleh Jabatan Kebajikan Masyarakat perlu memperbaharui kad mereka setiap tahun bagi
membolehkan mereka untuk mendapatkan bantuan secara bulanan.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Terima kasih. Assalamualaikum warahmatullahi
wabarakatuh. Terima kasih Tuan Yang di-Pertua dan terima kasih Yang Berhormat atas
soalan dikemukakan.

Tuan Yang di-Pertua, saya ingin memohon izin untuk menjawab pertanyaan
daripada Yang Berhormat Sekijang bersekali dengan pertanyaan Yang Berhormat
Gopeng bertarikh hari ini kerana pertanyaan tersebut saling berkait dengan merujukkan
isu yang sama.

Tuan Yang di-Pertua, pendaftaran OKU adalah tertakluk kepada Akta OKU 2008
[Akta 685] dan ia dilakukan secara sukarela atas dasar tanggungjawab sosial.

Berhubung dengan pertanyaan daripada Yang Berhormat Sekijang, sebenarnya
tiada keperluan untuk pemegang kad orang kurang upaya (OKU) Jabatan Kebajikan
Masyarakat memperbaharui kad mereka setiap tahun bagi membolehkan mereka
mendapatkan bantuan kewangan secara bulanan. Pembaharuan kad OKU hanya perlu
dilakukan sekiranya terdapat perubahan kategori atau subkategori OKU. Pemegang kad
juga boleh membuat penukaran kad sekiranya ingin menukar alamat atau gambar terkini.

Tuan Yang di-Pertua, untuk makluman Yang Berhormat Gopeng, mengikut
statistik Sistem Makluman Orang Kurang Upaya, sehingga 30 September 2021, sejumlah
582,944 orang OKU telah berdaftar dengan Jabatan Kebajikan Masyarakat. Secara
keseluruhan dari tahun 2018 hingga 13 Oktober 2021, sejumlah 163,647 permohonan
pendaftaran OKU yang telah diterima dan 153,627 orang telah diluluskan permohonan
mereka.

Kerajaan telah menyediakan pelbagai bantuan dan kemudahan bagi OKU yang
berdaftar dan menepati syarat-syarat bantuan dan perkhidmatan yang ditawarkan.
Sehingga Ogos 2021, seramai 92,265 orang OKU yang bekerja yang berpendapatan
RM1,500 dan ke bawah telah menerima Elaun Pekerja OKU sebanyak RM450 sebulan
dengan jumlah keseluruhan RM329.6 juta. Melibatkan kos ya. Manakala seramai 83,929
orang OKU yang tidak bekerja telah menerima bantuan OKU iaitu elaun yang tidak
berupaya bekerja dengan kos melibatkan RM202.5 juta.

Selain daripada itu, seramai 25,835 orang penjaga OKU atau pesakit terlantar
telah menerima bantuan penjagaan OKU yang berjumlah RM106.8 juta. Jadi, ini
bermaksud seramai 202,029 OKU iaitu hampir 35 peratus OKU yang berdaftar atau
penjaganya telah menerima bantuan JKM dengan nilai sebanyak RM638.9 juta sehingga
Ogos 2021. Terima kasih Tuan Yang di-Pertua.

Puan Hajah Natrah Ismail [Sekijang]: Terima kasih. Jika sebelum ini pesakit
mental dipertanggungjawabkan kepada Kementerian Kesihatan Malaysia dalam urusan
rawatan dan penempatan, namun, hakikatnya kini pesakit mental telah diklasifikasikan
sebagai OKU atau juga dikelaskan kepada kategori ketidakupayaan intelektual dan diselia
oleh pihak Jabatan Kebajikan Masyarakat.

Soalan saya. Sejauh manakah ketersediaan dan kemampuan pihak JKM dalam
mengambil alih tugas penjagaan, rawatan dan penempatan golongan OKU._ ini
memandangkan tiada penempatan khas atau khusus disediakan kepada pesakit mental
ini untuk mendapatkan penempatan dan rawatan yang sesuai agar isu golongan OKU
yang terabai dan tidak terurus dapat diatasi? Terima kasih.
