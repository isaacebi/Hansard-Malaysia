DR.09.11.2021 71

Persekutuan Serta Pengauditan Pematuhan Kementerian dan Jabatan Persekutuan
tahun 2020 menunjukkan jumlah di bawah kategori pembayaran tidak teratur adalah
sebanyak RM510.49 juta. Jumlah di bawah kategori kerugian wang awam adalah
RM104.79 jut,a manakala jumlah di bawah kategori pembaziran adalah sebanyak RM4.79
juta. Kesemua kategori ini berjumlah sebanyak RM620.07 juta.

Laporan Ketua Audit Negara 2020 ini perlu ditanggapi dengan baik oleh pihak
kerajaan pada hari ini. Ketika kerajaan mahu memastikan pengurusan kewangan yang
lebih efektif dan efisien bagi Belanjawan 2022, maka dalam masa yang sama perlu
dijelaskan apa sebenarnya yang telah berlaku di sebalik kerugian keseluruhan berjumlah
sebanyak RM620.07 juta tersebut daripada pembayaran tidak teratur, kerugian wang
awam dan pembaziran seperti yang dijelaskan oleh Laporan Ketua Audit Negara tersebut.
Saya mahu memastikan kerajaan hari ini bukan sahaja transparent dan telus, bahkan
berani menjelaskan ketidakcekapan yang ada dan langkah serius memperbaiki
kekurangan yang ada sekarang.

Tuan Yang di-Pertua, kerajaan telah mengetengahkan dasar ke arah kelestarian
alam sekitar yang menjadi antara teras penting dalam pembentangan RMKe-12 yang lalu.
Saya menyokong penuh hasrat kerajaan untuk mencapai pengurangan_intensiti
pelepasan GHG rentas ekonomi sebanyak 45 peratus berdasarkan KDNK pada tahun
2030 selain persediaan ke arah zero net emission pada tahun 2050. Pelbagai dasar serta
perubahan industri telah mula digerakkan bagi mencapai hasrat kerajaan tersebut.

Walau bagaimanapun apa yang saya fikirkan suatu yang kita sering terlepas
pandang adalah soal perubahan mentaliti rakyat dan kita semua ke arah mencapai hasrat
kelestarian alam sekitar tersebut. Kita perlu memperkukuhkan semula kempen-kempen
kesedaran rakyat kementerian arah minda hijau dan perkara ini seharusnya bermula
daripada penggunaan dan perbelanjaan isi rumah.

01640

Kempen Sustainability Achieved Via Energy Efficiency (SAVE) 2.0, pengawalan
perbelanjaan dan penggunaan isi rumah serta pengasingan sisa pepejal dan sisa bahan
buangan makanan perlu terus dirangka dengan strategik. Agenda Malaysia Bersih 2020
perlu diteruskan dengan langkah serta tindakan lebih komprehensif dan agresif bagi
melahirkan masyarakat yang mempunyai kefahaman dan tindakan yang setara dengan
dasar hijau yang dilaksanakan oleh pihak kerajaan.

Tuan Yang di-Pertua, seluruh negara tersentuh dengan nasib yang melanda
Pegawai Kadet Laut, Allahyarham Zulfarhan Osman yang menjadi salah seorang mangsa
buli kira-kira empat tahun yang lalu. Keputusan Mahkamah Tinggi baru-baru ini yang
menjatuhkan hukuman kepada 18 orang tertuduh dalam kes ini wajar dijadikan pengajaran
serta cegah rintang bagi memastikan tragedi buli ini tidak berulang pada masa akan
datang.

Walau bagaimanapun, kes yang melanda Allahyarham Zulfarhan ini tidak berhenti
di situ, kita masih ingat bagaimana kes Amirul Nashriq Othman. Allahyarham seorang
penuntut di institusi UPNM juga dipercayai mempunyai kisah dan nasib yang sama.
Allahyarham dikatakan telah mendedahkan telah dibelasah oleh senior UPNM sehingga
menyebabkan lebam dan kecederaan organ dalaman beberapa hari sebelum dikhuatiri
lemas di Air Terjun Camang, Bentong, Pahang pada 24 Mac 2018. Kes ini telah berlaku
tiga tahun lepas. Namun, saya difahamkan kes tersebut masih gagal ditangani oleh
kerajaan sebelumnya.

Oleh itu saya pohon, pihak kementerian yang bertanggungjawab untuk
mengemukakan penjelasan mengenai kes ini. Begitu juga mengenai langkah drastik yang
diambil oleh pihak Kementerian Pertahanan di UPNM, Kementerian Pendidikan mahupun
Kementerian Pengajian Tinggi untuk menangani kes-kes buli yang berlaku di institusi
pendidikan masing-masing. Apakah ada langkah tegas yang diambil bagi mengekang
budaya buli daripada berterusan berlaku dalam negara kita?

Tuan Yang di-Pertua, saya juga ingin menyentuh mengenai isu kadar bayaran
pencen yang rendah bagi pesara-pesara agensi kerajaan yang telah diswastakan sekitar
era 80-an dan 90-an berdasarkan dasar penswastaan negara ketika itu. Kebanyakan
