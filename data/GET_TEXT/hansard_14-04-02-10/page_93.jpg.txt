DR.09.11.2021 83

Hulu Selangor juga mohon sokongan padu daripada pihak kementerian untuk
membangunkan fasiliti sukan ekstrem di daerah ini agar anak-anak muda tempatan yang
begitu semangat untuk membangunkan sukan ekstrem dapat didorong dan disokong
sepenuhnya.

Justeru itu, mohon pihak kementerian dapat memberi peluang dan mendengar
cadangan anak muda ini serta membimbing mereka mengikut garis panduan yang
ditetapkan agar aktiviti ini dapat dilaksanakan dan memastikan aspek teknikal dan
keselamatan yang optimum, di samping membangkitkan keterujaan para peminat sukan
ekstrem.

Tuan Yang di-Pertua, sekian sahaja perbahasan Hulu Selangor bagi peringkat
dasar Bajet 2022. Terima kasih.

Tuan Yang di-Pertua: Terima kasih Yang Berhormat Hulu Selangor. Saya ingin
mengumumkan kumpulan terakhir yang akan berbahas pada petang ini ialah Ahli-ahli
Yang Berhormat berikut. Yang Berhormat Stampin, Yang Berhormat Tampin, Yang
Berhormat Batu, Yang Berhormat Jelutong dan akhir sekali Yang Berhormat Kuala Kedah.
Silakan Yang Berhormat Stampin.

5.33 ptg.

Tuan Chong Chieng Jen [Stampin]: Terima kasih Tuan Yang di-Pertua, kerana
memberi peluang kepada saya untuk mengambil bahagian dalam perbahasan Bajet 2022.
Apabila Gabungan Parti Sarawak (GPS) bersekongkol bersama PAS dan UMNO dan
Bersatu untuk menjatuhkan Kerajaan Pakatan Harapan dalam tahun 2020. GPS telah
mendabik dada mendakwa bahawa merekalah kingmaker dan dengan kedudukan
kingmaker itu mereka boleh dapat lebih peruntukan untuk Sarawak. Inilah janji mereka
kepada orang Sarawak.

Walau bagaimanapun, bagi Belanjawan 2022 nampak pihak yang menggelar diri
mereka kingmaker ini tidak berjaya memperoleh lebih peruntukan untuk Sarawak tetapi
sebaliknya Sarawak kini mendapat kurang daripada nisbah saiz belanjawan daripada apa
yang diperuntukkan oleh Kerajaan Pakatan Harapan untuk Sarawak.

Dalam perbelanjaan terakhir Pakatan Harapan untuk tahun 2020, jumlah
perbelanjaan pembangunan adalah RM56 bilion. Daripada RM56 bilion itu, peruntukan
khusus untuk negeri Sarawak adalah RM4.5 bilion iaitu merupakan 8.0 peratus.

Bagi 2022, jumlah perbelanjaan pembangunan adalah RM75.6 bilion. Namun,
Sarawak hanya mendapat RM4.6 bilion iaitu hanya 5.9 peratus daripada perbelanjaan
pembangunan. Jumlah lapan peratus daripada RM75.6 bilion adalah RM6.5 bilion. Ini
bermakna berbanding dengan peratusan yang diperuntukkan oleh Kerajaan Pakatan
Harapan. Kerajaan Perikatan Nasional telah mengurangkan RM2 bilion untuk Sarawak
dalam perbelanjaan pembangunan untuk tahun 2022.

Semalam saya telah mendengar Yang Berhormat daripada Sibuti mengeluh
tentang peruntukan yang menyedihkan untuk Sarawak ini dalam Belanjawan 2022 ini.
Ramai lagi Backbenchers GPS mengadu dalam perbahasan mereka bahawa peruntukan
di bawah Bajet 2022 tidak mencukupi dan meminta agar ia ditambahkan.

Nampaknya kedudukan kingmaker GPS dalam Kerajaan Perikatan Nasional kini
secara rasminya adalah bertukar kepada king beggar. Dari kingmaker jadi king beggar
sekarang. Orang Sarawak memang rugi akibat pembentukan Kerajaan Perikatan Nasional
yang mana GPS adalah sebahagian daripadanya.

Tuan Yang di-Pertua, dalam belanjawan ini terdapat satu lagi peruntukan yang
dilinat tidak adil melibatkan diskriminasi mengikut garis perkauman. Sebanyak RM11.4
billion telah diperuntukkan untuk agenda pemerkasaan bumiputera. Sebaliknya hanya
RM200 juta diperuntukkan khusus untuk kaum Cina dan RM145 juta untuk masyarakat
India iaitu 97.06 peratus untuk bumiputera, 1.7 peratus Cina dan 1.24 peratus untuk India.
Ini memang tidak adil sama sekali.
