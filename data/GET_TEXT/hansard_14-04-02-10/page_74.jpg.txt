64 DR.09.11.2021

Datuk Mohd Azis bin Jamman [Sepanggar]: Di Sarawak juga kita sudah
dengar. Malah baru-baru ini saya lihat capaian Youtube, ada konvoi ‘Sarawak Keluar
Malaysia’ dilakukan di Sarawak. Jangan pandang mudah perkara ini Tuan Yang di-Pertua.
Kalau Putrajaya terus-teruskan menganaktirikan Sabah dan Sarawak, jangan salahkan
kami jika gerakan memerdekakan Sabah daripada penjajahan Putrajaya semakin lantang
kedengaran. Kami bermula daripada United Nations, kami juga boleh mengakhiri
perjuangan kami tentang MA63 ini dengan United Nations.

Suka juga saya ingatkan sekali lagi kepada Yang Amat Berhormat Bera bahawa
sewaktu Pilihan Raya Kecil Kimanis, Presiden Yang Amat Berhormat Bera sendiri telah
bersumpah dengan nama Allah SWT bahawa jika UMNO kembali sebagai Perdana
Menteri di Putrajaya, Perjanjian Malaysia 1963 akan dilaksanakan 100 peratus. Saya ada
Youtube dia kalau mahu tengok.

Maka dengan itu, jika Putrajaya ingin selamatkan Malaysia, jika Putrajaya
sayangkan Malaysia, laksanakan Perjanjian Malaysia 1963 ini serta-merta. Selaras
dengan aspirasi MA63, dengan bajet yang secara jelas tidak adil terhadap wilayah Sabah,
maka saya Ahli Parlimen Sepanggar, menolak belanjawan yang dibentangkan oleh Yang
Berhormat Menteri. Sekian, Wabillahitaufiq walhidayah wassalamualaikum
warahmatullahi wabarakatuh.

Timbalan Yang di-Pertua [Dato' Mohd Rashid Hasnon]: Waalaikumsalam
warahmatullah. Terima kasih Yang Berhormat Sepanggar. Sekarang saya jemput Yang
Berhormat Kota Samarahan.

4.05 ptg.

Puan Rubiah binti Wang [Kota Samarahan]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera dan salam Keluarga
Malaysia. Tuan Yang di-Pertua,

Bajet 2022 sudah dibentang,
Tiga paksi dijadikan panduan,
Kebajikan rakyat menjadi tunjang,
Semangat Keluarga Malaysia menjadi acuan.

Terlebih dahulu saya ingin mengucapkan penghargaan dan terima kasih kepada
Tuan Yang di-Pertua kerana memberi ruang dan peluang kepada saya untuk
membahaskan Rang Undang-undang Perbekalan 2022.

Dengan tema “Keluarga Malaysia Makmur Sejahtera” saya percaya bahawa
kerajaan mampu untuk melaksanakan belanjawan ini dengan sebaiknya serta memenuhi
keperluan rakyat masa kini iaitu untuk bangkit semula selepas kejatuhan yang luar biasa
sekali semasa tempoh pandemik COVID-19.

Belanjawan 2022 berjumlah RM332.1 bilion merupakan bajet terbesar dalam
sejarah negara ini. Banyak program pembangunan semula negara dan program kebajikan
untuk rakyat bagi menangani kesan daripada COVID-19. Harapan kita pelaksanaan
perbelanjaan ini perlu dimantapkan mekanismenya supaya ia benar-benar membantu
rakyat.

Tuan Yang di-Pertua, pandemik COVID-19 telah menyebabkan keadaan hidup
rakyat terjejas. Bukan sahaja terjejas dari sudut kesihatan malah dari sudut ekonomi. Oleh
itu, bantuan Keluarga Malaysia untuk membantu rakyat Malaysia amat dialu-alukan.
Pelbagai program bantuan untuk semua kategori telah disediakan. Program Bantuan
Keluarga Malaysia yang melibatkan perbelanjaan sebanyak RM8.6 bilion akan memberi
manfaat kira-kira 9.6 juta orang penduduk. la merupakan peningkatan daripada Program
Bantuan Prihatin, peningkatan daripada sudut peruntukan dan juga peningkatan daripada
sudut jumlah penerima. Hakikatnya, kerajaan memahami nadi denyut rakyat apatah lagi
pandemik ini telah menyebabkan sejumlah 580,000 orang rakyat yang dahulunya
berpendapatan dalam kelompok M40 kini jatuh kepada berpendapatan B40.
