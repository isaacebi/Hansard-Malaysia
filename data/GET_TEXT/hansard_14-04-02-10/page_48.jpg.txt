38 DR.09.11.2021

Setelah beberapa minggu berlalu, sekarang ini berlaku pula lambakan MR297 di
pasaran. Rupa-rupanya ia taktik untuk menghabiskan stok benih 219 yang telah rentan
kepada penyakit karah daun dan karah tangkai.

Kerajaan harus tegas mengambil tindakan untuk memastikan ini tidak berulang,
termasuk tatacara pengagihan pembekalan benih padi sah. Memandangkan tatacara
yang diguna oleh kerajaan sekarang ini terus menerus menghadapi masalah, saya
mencadangkan agar bekalan benih sah ini disediakan sendiri oleh PPK masing-masing
untuk ahli dan kawasan sawah di bawah seliaannya. Bagi kawasan sawah yang tidak
berada di bawah seliaan PPK, kementerian boleh menggunakan kaedah yang sama
semasa tetapi yang telah ditambah baik.

Untuk pengetahuan Dewan, kos operasi untuk menguruskan tanaman padi turut
meningkat dari tahun ke tahun. Sebagai contoh kos upah membajak telah naik, kos upah
mesin menuai padi turut naik daripada RM120 kepada RM130, harga racun Ecomax 20
liter yang dulunya RM230 Tuan Yang di-Pertua, meningkat menjadi RM386. Racun, satu
liter SO5 yang dulunya RM22 meningkat menjadi RM56.

Namun, harga belian padi dan subsidi harga padi masih ditakuk yang lama. Ini
menyebabkan pendapatan bersih yang dapat dibawa pulang oleh pesawah kini semakin
mengecil. Malahan kali ini bertambah teruk bagi pesawah dengan keluasan usaha yang
kecil, tidak mempunyai economies of scale, terpaksa menanggung kos yang begitu besar.
Saya ingin mencadangkan kepada kerajaan, sama ada untuk mengapungkan harga
jualan beras serta menghapuskan monopoli oleh syarikat-syarikat pemborong yang akan
menyebabkan harga belian padi meningkat, kita harap.

Akan tetapi saya rasa kerajaan mungkin tidak mahu opsyen ini kerana tidak mahu
harga makanan staple kita terapung atau opsyen yang lebih praktikal dengan menambah
subsidi harga belian padi yang lebih tinggi supaya pesawah mempunyai insentif untuk
terus menanam padi kerana pulangan yang lebih lumayan.

Begitu juga insentif peningkatan hasil padi yang telah ditiadakan. Jangka
panjangnya saya mengesyorkan untuk lot-lot kecil sawah padi ini dicantumkan menjadi
plot yang lebih besar untuk diurus secara estet sekali gus memberi pulangan yang lebih
baik kepada kelompok antara yang termiskin dalam negara kita.

Akhirnya Tuan Yang di-Pertua, saya ingin menyentuh tentang peruntukan belanja
mengurus Lembaga Kemajuan Pertanian Muda (MADA) yang mengawal...

Dato’ Sri Azalina Othman Said [Pengerang]: Yang Berhormat, saya ada 20
orang lebih Yang Berhormat.

Dato’ Wira Haji Amiruddin bin Haji Hamzah [Kubang Pasu]: Okey, /anding
Tuan Yang di-Pertua.

Dato’ Sri Azalina Othman Said [Pengerang]: Yang Berhormat landing banyak
kali sudah.

Dato’ Wira Haji Amiruddin bin Haji Hamzah [Kubang Pasu]: Daripada RM111
juta diturunkan menjadi RM91 juta dan dikekalkan bagi tahun 2022 dengan fixed cost
sebanyak RM6‘1 juta. Ini menyebabkan baki yang ada untuk digunakan untuk kerja-kerja
operasi dan penyelenggaraan hanya tinggal RM30 juta daripada asalnya RM50 juta, iaitu
pengurangan sebanyak 40 peratus.

Ini menyebabkan kerja-kerja selenggara sistem pengairan dan saliran telah
terganggu. Tiada lagi penyelenggara parit dan tali air yang dulu diberikan tiga hingga
empat kali setahun, penyelenggaraan jalan ladang yang rosak tidak dapat dibuat
sebaiknya akibat peruntukan ini. Terdapat juga insiden di mana rumah pam, sama ada
kuasa elektrik atau diesel sukar untuk dioperasi kerana ingin menjimatkan kos. Dalam hal
ini saya mohon supaya peruntukan mengurus bagi agensi seperti MADA ini dikembalikan
kepada peruntukannya yang asal.

Tuan Yang di-Pertua, belanjawan kita yang besar ini bagus, tetapi biarlah nilai
yang besar dapat kita uruskan dengan cekap dan tepat, ia tidak akan merugikan negara.
Kita harus mengimbangkan semula pinjaman dan perbelanjaan negara.
