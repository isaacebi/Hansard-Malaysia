60 DR.09.11.2021

Dalam bajet RMKe-12 ini, saya mengharapkan supaya pihak kementerian dapat
mempertimbangkan, juga dapat meluluskan untuk pembaikan ataupun penaiktarafan
klinik-klinik yang saya sebutkan tadi untuk kepentingan rakyat di kawasan Libaran ini dan
mereka sangat memerlukan. Sebagai wakil rakyat, saya bertanggungjawab supaya dapat
memohon kepada kerajaan yang ada sekarang untuk keselesaan rakyat.

Ketiga, naik taraf Klinik Komuniti PPR Taman Murni. Untuk makluman, Klinik
komuniti ini hanya merawat kes ringan pesakit luar dan pesakit kronik sahaja. Justeru, ibu-
ibu) mengandung dan kanak-kanak yang berdekatan perlu juga mendapatkan
perkhidmatan di Klinik desa iaitu Klinik Desa Batu 7 yang sempit sehingga mewujudkan
kesesakan. Mohon juga kelulusan projek Klinik Kesihatan Sungai Batang dan Klinik
Kesihatan Sungai Manila. Semoga projek ini dapat diluluskan dalam RMKe-12 ini.

Tuan Yang di-Pertua, menyentuh tentang infrastruktur awam demi kesejahteraan
rakyat. Saya ingin menarik perhatian kerajaan pusat supaya dapat membuat pengurusan
dan pencegahan banjir yang terkesan di beberapa buah kawasan yang sering dilanda
banjir iaitu Sungai Memanjang, Sungai Gum-Gum, Taman Fajar dan Taman Rajawali di
DUN Sungai Sibuga.

Selain daripada itu, saya menyambut baik peruntukan pembangunan infrastruktur
luar bandar Sabah dan Sarawak bagi Bajet 2022 dalam konteks pembangunan kesedaran
rakyat. Saya turut meminta jasa baik kerajaan dan Kementerian Pembangunan Luar
Bandar (KPLB) supaya dapat menghulurkan peruntukan bantuan membaiki rumah-rumah
usang kepada golongan miskin dan orang-orang kampung yang sangat juga memerlukan
di kawasan ini.

Saya juga ingin minta supaya beberapa buah jeti demi kemudahan penduduk
kampung serta masyarakat setempat serta kemudahan untuk nelayan memproses atau
mengangkut hasil tangkapan mereka dari laut. Tuan Yang di-Pertua, sebelum saya
mengakhiri perbahasan saya pada petang ini sesungguhnya secara keseluruhan Bajet
2022 ini yang bertemakan 'Keluarga Malaysia, Makmur Sejahtera' yang bernilai RM332.1
bilion ini merupakan satu jumlah yang besar.

Alhamdulillah kita terima dengan hati yang terbuka dan baik. Bajet ini juga bukan
sahaja memainkan peranan untuk pemulihan semua sektor ekonomi yang terjejas akibat
pandemik COVID-19 malah juga pelbagai strategi dan inisiatif yang dirancang bertujuan
menyejahterakan rakyat dan membangunkan ekonomi yang makmur serta mampan.

Dengan ini Tuan Yang di-Pertua, saya menyokong. Masa untuk saya. Saya ikut
peraturan yang telah diberi untuk saya berucap, membahaskan ucapan pada petang ini.
Terima kasih Tuan Yang di-Pertua.

01550

Tuan Yang di-Pertua: Terima kasih Yang Berhormat Libaran. Sebelum kita
sambung, saya sudah buat kira-kira sedikit. Saya rasa hari ini kita cuma sempat sehingga
Yang Berhormat Kuala Kedah. Jadi Yang Berhormat Klang, Yang Berhormat Sepang,
Yang Berhormat Padang Serai dan Yang Berhormat Ipoh Timur terpaksa kita ambil esok
insya-Allah.

Seterusnya Yang Berhormat Sepanggar.

3.51 ptg.

Datuk Mohd Azis bin Jamman [Sepanggar]: Terima kasih Tuan Yang di-Pertua.
Bagi memulakan perbahasan saya pada hari ini, suka saya merujuk kepada lawatan rasmi
kali pertama Yang Amat Berhormat Bera sebagai Perdana Menteri ke Sabah pada 5
November yang lepas. Sebagaimana Perdana Menteri sebelum ini berjanji, maka Perdana
Menteri yang baru ini tidak ketinggalan juga ingin berjanji bahawa akan mengeluarkan
Sabah daripada belenggu kemiskinan dan kenyataan ini juga sekali gus membuktikan
bahawa isu mengenai rakyat Sabah miskin bukan lagi andaian tetapi suatu realiti bagi
negeri yang kaya dengan sumber alam semula jadi nya.
