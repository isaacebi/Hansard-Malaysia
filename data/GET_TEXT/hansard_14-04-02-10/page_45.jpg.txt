DR.09.11.2021 35

Bayaran khidmat hutang negara sekarang ialah 18 sen dari setiap RM1 cukai
yang dikutip. Apakah ia akan meningkat menjadi 20 sen selepas ini? Itu pun 20 sen
daripada setiap ringgit itu hanya untuk membayar faedah, bukan prinsipalnya lagi.

Ketua Audit Negara mendedahkan pada tahun lalu, 50.4 peratus daripada
pinjaman baharu kerajaan sebanyak RM98.1 bilion digunakan untuk bayaran balik
prinsipal pinjaman yang matang. Jelas menunjukkan kebergantungan kerajaan terhadap
pinjaman baharu untuk bayaran balik prinsipal pinjaman yang sudah matang.

Syor yang dibuat oleh Ketua Audit Negara ialah mempertingkatkan disiplin
perbelanjaan mengurus. Tidak perlulah buat renovation pejabat apabila menteri bertukar
portfolio. Tangguhlah penukaran kereta rasmi menteri. Kurangkanlah bilangan Kabinet
termasuk lantikan penasihat bertaraf menteri. Kurangkan kontrak pemberian terus yang
jelas tidak memberikan value for money kerja yang dilaksanakan sehingga Kementerian
Kewangan masih tidak menjawab apabila ditanya berapa banyak dan nilai direct nego
contract ini.

Memperkasakan usaha penjanaan hasil dan pemantauan terhadap komitmen
bayaran balik pinjaman agar lebihan hasil dapat dipertingkatkan bagi membiayai
perbelanjaan pembangunan dan sekali gus mengurangkan kebergantungan kepada
pinjaman baharu.

Saya ingin bertanya, bilakah kerajaan akan melaksanakan Akta Tanggungjawab
Fiskal? Diumumkan dalam Bajet 2019 tetapi sehingga kini ia masih belum dibentangkan.

Saya ingin menyentuh beberapa isu khususnya berkait dengan penubuhan GLC
baharu iaitu Digital Nasional Berhad, isu penubuhan Yayasan Keluarga Malaysia serta isu
yang dekat di hati pesawah padi dalam kawasan saya di Kubang Pasu dan Anak Bukit.

Tuan Yang di-Pertua, izin saya bangkitkan syarikat baharu milik penuh
Kementerian Kewangan Diperbadankan iaitu Digital Nasional Berhad. Kekurangan
ketelusan berhubung penubuhan, pendanaan dan kaedah pengurusan syarikat ini yang
mana ia mendapat sokongan kewangan melalui bon yang dijamin kerajaan melalui MOF
adalah amat membimbangkan kerana ia berpotensi menjadi 1MDB 2.0. Adakah kerajaan
mahu mengulangi kesilapan yang sama?

Dakwaan kerajaan bahawa DNB sebagai pengurus tunggal dan pembekal utama
rangkaian 5G bakal menawarkan harga yang lebih murah dan kelajuan yang lebih baik
adalah satu kenyataan yang tidak tepat. Negara seperti Kenya, Rusia dan Afrika Selatan
tidak mengamalkan polisi Single Wholesale Network. Manakala Belarus, Mexico dan
Rwanda mencatatkan kerugian yang besar hasil pelaksanaan polisi seumpama ini.

Tuan Ahmad Fahmi bin Mohamed Fadzil [Lembah Pantai]: Yang Berhormat
Kubang Pasu.

Dato’ Wira Haji Amiruddin bin Haji Hamzah [Kubang Pasu]: Tanpa wujudnya...
Tuan Ahmad Fahmi bin Mohamed Fadzil [Lembah Pantai]: Lembah Pantai.

Dato’ Wira Haji Amiruddin bin Haji Hamzah [Kubang Pasu]: Ya, Yang
Berhormat Lembah Pantai.

Tuan Ahmad Fahmi bin Mohamed Fadzil [Lembah Pantai]: Ringkas sahaja.
Terima kasih Yang Berhormat Kubang Pasu. Terima kasih Tuan Yang di-Pertua. Saya
ingin bertanya Yang Berhormat Kubang Pasu. Adakah Yang Berhormat Kubang Pasu
bersetuju sekiranya isu pelaksanaan 5G ini oleh sebuah syarikat DNB yang dimiliki penuh
oleh Kementerian Kewangan, adakah perkara itu perlu dibawa, dibahas dan diputuskan
di Parlimen ini sebelum ia dilaksanakan? Apa pandangan Yang Berhormat?

Dato’ Wira Haji Amiruddin bin Haji Hamzah [Kubang Pasu]: Saya sangat
setuju kerana ia memberikan suatu ketelusan. Projek yang seumpama ini yang
sebenarnya, kalau saya sambung sedikit ucapan saya, hendak tunjukkan kita berpotensi
untuk mendapat hasil upfront tanpa perlu menambah atau membuat pendanaan yang kita
pinjam dari luar.
