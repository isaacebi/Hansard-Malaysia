72 DR.09.11.2021

daripada mereka ialah pekerja daripada syarikat-syarikat GLC yang diswastakan.
Antaranya ialah Syarikat Tenaga Nasional Berhad, Telekom Malaysia Berhad, Pos
Malaysia Berhad, Keretapi Tanah Melayu North Port, Lebuhraya Utara Selatan Berhad
(PLUS), Malaysia Airports Holdings Berhad dan sebagainya.

Walau bagaimanapun, timbul rungutan daripada pesara-pesara ini yang
menganggap saranan mereka mengenai kadar bayaran pencen tidak diambil peduli oleh
pihak kerajaan. Saya difahamkan mereka menerima pencen bulanan serendah RM180
sahaja dan jumlah pencen yang mereka terima pada hari ini adalah mengambil kira gaji
terakhir mereka sebelum berpindah ke sektor swasta berdasarkan kepada tahun
perkhidmatan terakhir mereka dengan sektor awam ketika itu. Sudah tentu nilai kadar
bayaran pencen tersebut adalah suatu perkara contentious sehingga kerana ia mungkin
terlalu rendah dengan nilai kos sara hidup semasa hari ini.

Jadi saya mohon response kementerian terhadap saranan yang dikemukakan
oleh pihak Majlis Rangkaian Kesatuan Sekerja Antarabangsa Malaysia dan bagi pihak
Kesatuan Sekerja dalam syarikat GLC ini bagi meneliti kadar bayaran pencen yang rendah
seperti yang dibangkitkan ketika ini.

Tuan Yang di-Pertua, dasawarsa ini menyaksikan perkembangan ekonomi digital
yang ketara dalam negara. Di sebalik negara berhadapan dengan pandemik yang
memaksa penguatkuasaan Perintah Kawalan Pergerakan secara positifnya ia mendorong
orang ramai beralih kepada pembelian dalam talian. Seterusnya dalam masa yang sama
menggalakkan lagi penyertaan terhadap ekonomi gig. Saya juga melihat ia sebagai suatu
pemangkin daripada inisiatif kerajaan melalui “Shop Malaysia Online” yang direncanakan
daripada Belanjawan 2021 yang lepas.

Di atas perkembangan positif ekonomi digital serta ekonomi gig ini, saya
mengharapkan agar penglibatan anak muda dalam ekonomi digital dan ekonomi gig ini
digembleng secara terancang khususnya melibatkan golongan muda di kawasan saya,
Parlimen Bachok. Dorongan dan pakej galakan wajar diteruskan dan diberikan tumpuan
yang seimbang khususnya kepada golongan belia yang berada di luar bandar.

Di samping itu, langkah meningkatkan penyertaan perusahaan mikro, kecil dan
sederhana (PMKS) di Bachok dalam perniagaan dalam talian wajar diperhebat lagi bagi
memastikan manfaat di sebalik inisiatif kerajaan dapat dirasai oleh golongan tersebut.
Saya sering tekankan dalam perbahasan saya di Dewan yang mulia ini bahawa usaha
digitalisasi ekonomi harus seimbang di antara bandar dan luar bandar, sesuai dengan
strategi keseimbangan pembangunan wilayah yang ditekankan dalam Rancangan
Malaysia Lima Tahun kerajaan.

Dalam masa yang sama saya juga memohon kepada Kementerian Komunikasi
dan Multimedia supaya mengambil perhatian terhadap capaian internet di Parlimen
Bachok yang masih amat rendah seterusnya merencatkan usaha pendigitalan ekonomi
seperti yang dihasratkan oleh pihak kerajaan. Apakah pelan masa bagi pembangunan
kemudahan infrastruktur jalur lebar di bawah Pelan Jalinan Digital Negara (JENDELA)
bagi 100 peratus liputan 4G khususnya di Bachok ketika ini?

Tuan Yang di-Pertua, khas untuk kawasan saya di Bachok, saya memohon
pembinaan sebuah ibu pejabat polis dan Balai Polis Bachok yang baharu. Bangunan IPD
sedia ada sememangnya sudah agak lama, hampir 40 tahun usianya dengan keluasan
yang amat terhad apatah lagi dengan pertambahan jabatan-jabatan baharu. Begitu juga
dengan lokasi sedia ada adalah terlalu sibuk dengan trafik yang menyukarkan pihak polis
dalam memberikan khidmat terbaik mereka.

Saya juga berharap memohon sebuah pembinaan stesen bas yang baharu di
bandar Bachok. Stesen bas sedia ada kelihatan sudah amat daif dan amat mencacatkan
keindahan bandar Bachok.

Timbalan Yang di-Pertua [Dato’ Mohd Rashid Hasnon]: Tolong rumuskan
Yang Berhormat.

Tuan Nik Mohamad Abduh bin Nik Abdul Aziz [Bachok]: Terakhir Tuan Yang
di-Pertua.
