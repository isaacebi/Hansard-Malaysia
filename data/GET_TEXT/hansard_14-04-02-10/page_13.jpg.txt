DR.09.11.2021 3

2. Tuan Haji Wan Hassan bin Mohd Ramli [Dungun] minta Menteri Kanan Kerja
Raya menyatakan persediaan kementerian dalam mengenal pasti jalan dan cerun yang
berpotensi runtuh bagi menghadapi musim tengkujuh dalam masa_terdekat_ ini,
terutamanya di negeri-negeri Pantai Timur.

Menteri Kanan Kerja Raya [Dato' Sri Haji Fadillah bin Yusof]: Terima kasih
Tuan Yang di-Pertua dan terima kasih Yang Berhormat Dungun.

Sebagaimana Ahli Yang Berhormat sedia maklum, negeri-negeri di Pantai Timur
akan menghadapi monsun timur laut yang dirujuk sebagai MTL sahajalah yang mana pada
kebiasaan akan bermula pada bulan Oktober sehingga Mac tahun berikutnya dengan
beberapa siri kejadian hujan lebat dalam tempoh tersebut.

Kementerian Kerja Raya sentiasa memastikan kesiapsiagaan yang tinggi dalam
menghadapi bencana MTL setiap tahun. Semua JKR negeri dan daerah telah diarahkan
untuk melaksanakan langkah berjaga-jaga dan membuat persiapan yang rapi daripada
aspek tenaga kerja, jentera dan logistik. Semua jentera dan keperluan logistik telah
diselenggara bagi menghadapi musim tengkujuh yang akan datang.

Untuk makluman Ahli Yang Berhormat, Kementerian Kerja Raya telah
menghasilkan Peta Bahaya dan Risiko Cerun untuk cerun-cerun di sepanjang Jalan
Persekutuan di Malaysia pada tahun 2020. KKR juga telah menghadiri beberapa siri libat
urus bersama Agensi Pengurusan Bencana Negara (NADMA) serta agensi-agensi lain
dalam persediaan menghadapi MTL 2021/2022.

Untuk makluman Yang Berhormat juga, berdasarkan lima buah negeri yang
dijangka mungkin terjejas akibat MTL oleh NADMA ialah Kelantan, Terengganu, Pahang,
Johor dan Negeri Sembilan. Sebanyak 1,474 bilangan cerun yang mempunyai tahap
bahaya sederhana sehingga sangat tinggi telah dikenal pasti melalui peta bahaya dan
risiko cerun. Cerun-cerun yang berisiko ini terletak di jalan persekutuan kritikal di lima buah
negeri tersebut seperti jalan persekutuan FT1, FT3, FT4, FT5, FT8, FT86 dan FT185.

Untuk makluman Yang Berhormat juga, jalan kritikal dikenal pasti berdasarkan
kriteria berikut:

(i) jalan alternatif melebihi 50 kilometer;

(ii) jalan utama;

(iii) kawasan tanah tinggi;

(iv) bilangan cerun berkategori very high hazard dan high hazard yang
banyak; dan

(v) laluan yang sering berlaku cerun runtuh.

Untuk makluman Yang Berhormat juga, Kementerian Kerja Raya bersama
Cawangan Kejuruteraan Cerun JKR telah memasang Sistem Amaran Awal Tanah Runtuh
di lokasi-lokasi berisiko melalui penggunaan Sistem Telemetri yang akan memberi amaran
awal apabila rainfall index pada tolok hujan yang telah dipasang, melebihi tahap amaran.
Terdapat 48 stesen tolok hujan di seluruh Malaysia di mana 36 stesen terletak di
Semenanjung Malaysia. Tolok hujan ini dipasang di jalan persekutuan yang berpotensi
berlaku cerun runtuh seperti FT59, FT185, FT4, FT55, FT102 dan beberapa laluan kritikal
lagi.

CKC juga akan memberikan amaran awal kepada JKR daerah berdasarkan data
hujan yang diperolehi daripada Sistem Amaran Awal Tanah Runtuh dan data pergerakan
cerun yang dipasang pada cerun-cerun yang berisiko. JKR daerah akan melakukan
rondaan selepas berlakunya hujan lebat ke kawasan-kawasan yang dikenal pasti berisiko
tinggi berlakunya tanah runtuh. JKR akan mengaktifkan Bilik Gerakan Bencana (BiGBen)
apabila berlaku musim tengkujuh bagi memantau dan menyebarkan info kepada
pengguna jalan raya.

Untuk makluman Ahli Yang Berhormat juga, KKR melalui Program Public
Awareness dan Education telah membuat edaran maklumat kesedaran terhadap tanda-
tanda awal tanah runtuh yang telah diterbitkan dalam akhbar-akhbar utama nasional. Di
