46 DR.09.11.2021

kedudukannya dalam Pelan Strategik Lapangan Terbang Kebangsaan dan Pelan Induk
Industri Aeroangkasa Malaysia 2030?

Di mana kedudukan cadangan Subang Airport Regeneration plan sebagai agenda
nasional? Saya minta kerajaan jelaskan, jangan diam. Mentang-mentang beberapa
perkara besar yang saya sebut ini diangkat sewaktu negara dalam darurat, jadi kerajaan
buat-buat tutup mata. Jika tiba-tiba angin berubah, tiba-tiba aral melintang, yang terus
menderita ialah rakyat dan negara, yang gemuk dibiarkan gemuk, yang kurus dipijak-pijak.

Tuan Yang di-Pertua, kunci kepada aliran kewangan yang baik semestinya pada
mekanisme semak dan imbang yang wujud. Anak-anak sedari kecil pun kita ajar agar
meneliti duit poket keluar masuk agar tiada duit yang hilang, inikan pula aliran keluar
masuk duit negara. Dalam keadaan Belanjawan 2022 yang terbesar, RM322 bilion dan
negara terpaksa berhutang untuk berbelanja kerana pandemik COVID-19, kita tidak mahu
projek off-budget yang tidak terkawal dan besar jumlahnya akhirnya menjadi kontinjen
liabiliti yang menghantui negara dan rakyat pada masa depan.

Dalam sedikit masa yang berbaki, saya ingin memohon penjelasan mengenai
perkara berikut Tuan Yang di-Pertua. Pertama, minta Menteri Kesihatan menjelaskan
status penaiktarafan Hospital Tangkak sebagai hospital kluster pakar. Setahu saya, saya
tidak nampak ia berlaku malah hospital itu sudah berusia 100 tahun dan sangat daif
dengan pelbagai masalah keselamatan, sistem kumbahan, fasiliti wad dan lain-lain lagi.
Bantulah demi rakyat di Ledang.

Kedua, saya minta Menteri Dalam Negeri untuk memastikan peruntukan untuk
membaik pulih dan menaiktarafkan balai dan pondok polis terutamanya di daerah Tangkak
yang juga sangat daif. Saya faham belanjawan KDN RM17 bilion dan PDRM ada RM8.5
bilion. Jadi, pastikanlah supaya infrastruktur, pondok, balai polis, kuarters-kuarters ini juga
terjaga.

Ketiga, terakhir, saya minta Menteri Pertanian dan Industri Makanan menjelaskan
apa nasib pesawah-pesawah kita? Saya dimaklumkan baru-baru ini oleh pesawah di
Kesang Gate, Ledang bahawa nelayan diberikan insentif dan bantuan tetapi pesawah
terus dibebani dengan harga kos yang meningkat walaupun harga keuntungan sawah
sangat rendah dan tidak dinaikkan. Apakah pembelaan kerajaan terhadap pesawah?
Apakah saraan bulanan boleh dipertimbangkan juga untuk pesawah?

Akhirnya Tuan Yang di-Pertua, marilah kita amalkan politik yang bersih, politik
matang di PRN Melaka. Kita tolak amalan rasuah, kita tolak pembelian undi, kita pilih calon
Pakatan Harapan. Sekian, terima kasih. Assalamualaikum warahmatullahi wabarakatuh.

Tuan Yang di-Pertua: Wa/valaikumsalam. Seterusnya Yang Berhormat
Pengerang. Silakan.

01440

Dato’ Sri Azalina Othman Said [Pengerang]: Bismillahi Rahmani Rahim,
Assalamualaikum warahmatullahi wabarakatuh, terima kasih kepada Tuan Yang di-Pertua
kerana memberikan saya kebenaran dan saya mohon maaf tidak dapat pergi kepada
jamuan Tuan Yang di-Pertua tadi.

Pertama sekali saya ingin mengucapkan terima kasih kepada semua kerana
memberikan peluang kepada Pengerang untuk membahaskan Rang Undang-undang
Perbekalan 2022 yang telah dibentangkan pada 29 Oktober. Bajet ini amat penting
memandangkan ia merupakan teras utama dalam usaha memulihkan negara pada
pascaCOVID-19.

Perbahasan saya berlandaskan kepada satu tema utama iaitu peranan Ahli-ahli
Parlimen di dalam pelaksanaan Bajet 2022. Pandemik Global COVID ini telah mengajar
saya banyak perkara Tuan Yang di-Pertua. Sebagai Ahli Parlimen keupayaan saya untuk
mempengaruhi pelaksanaan pembangunan infrastruktur di kawasan saya sendiri adalah
amat terhad.

Apabila masyarakat di kawasan Parlimen saya mempunyai pelbagai masalah.
Aduan sering dikemukakan kepada pejabat Parlimen tetapi sering kali saya sendiri tidak
