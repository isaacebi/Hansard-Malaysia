DR.09.11.2021 89

kepada pembangunan negara dan bukannya berasaskan pembangunan sesuatu
kelompok masyarakat sahaja.

Tuan Yang di-Pertua, ini adalah negara majmuk. Setiap warganegara mempunyai
tanggungjawab untuk memajukan negara. Tiada seorang rakyat dalam negara ini harus
diabaikan atau dianaktirikan. Trend kemajuan sesama negara bersandarkan warna kulit
dan keturunan adalah satu sistem yang telah usang dengan izin, obsolete.

Tuan Yang di-Pertua, saya ingin menyentuh tentang dana Unit Transformasi
Masyarakat India Malaysia (MITRA) oleh kerajaan untuk kemajuan dan transformasi
masyarakat India. RM100 juta setahun telah diperuntukkan untuk program kemajuan dan
transformasi kaum India melalui program vokasional dan latihan kemahiran tertentu. Saya
kurang pasti matlamat dan fokus MITRA dalam merealisasikan transformasi kaum India.
Yang jelas, adalah beberapa juta ringgit telah pun dibelanjakan tetapi siapakah yang telah
mendapat faedah daripada dana ini?

Rakyat di bawah sana, kaum India tahu mereka tidak dapat faedah daripada dana
MITRA ini. Adakah wang yang diperuntukkan untuk kemajuan kaum India benar-benar
sampai kepada masyarakat akar umbi yang inginkan kemajuan atau dana ini sampai
kepada beberapa NGO dan individu yang bergelar ahli perniagaan atau kepada yang
bergelar jutawan.

Ada juga beberapa postings dalam social media menunjukkan beberapa orang
ahli politik juga telah mendapat dana sehingga juta ringgit. Ada yang juga Timbalan
Menteri, ada yang juga ketua parti politik dan ramai individu dan organisasi yang
mempunyai berkepentingan dengan ahli-ahli politik.

Menurut daripada Laporan Audit 2018 dan 2019, banyak keraguan tercatat dalam
pengendalian program-program latihan. Laporan tidak lengkap dan kursus yang tidak
relevan dan banyak lagi perkara tidak sempurna yang dilaporkan oleh Jabatan Ketua Audit
Negara.

MITRA juga sepatutnya mendapat RM100 juta, hanya mendapat RM65 juta pada
tahun 2020 dan RM49.1 juta pada tahun 2021. Hutang yang tertunggak sebelum ini adalah
alasan yang diberikan oleh Menteri Perpaduan. Ini beri gambaran jelas bahawa
berlakunya ketirisan dan kegagalan agensi kerajaan untuk mentadbir MITRA. Ini tidak adil
buat komuniti India terutamanya kepada belia-belia India yang mendahagakan kemajuan
dan untuk menukar gaya kehidupan mereka.

Saya mencadangkan dana transformasi MITRA dinaikkan kepada RM250 juta
setahun dari RM100 juta setahun sekarang. Satu badan independent pengawasan
pengendalian kursus-kursus MITRA juga perlu diwujudkan di semua jabatan dan agensi
kerajaan yang terlibat.

Sebuah syarikat NGO dan individu yang tidak menjalankan kursus seperti yang
tertera di dalam proposal pengambilan dana harus disenaraihitamkan dan dana yang
diambil harus dipulangkan kepada MITRA. Dana yang telah ditarik balik harus dimasukkan
ke dalam tabung khas MITRA dan digunakan untuk program-program yang memberi
impak kepada komuniti India.

Tuan Yang di-Pertua, saya juga ingin berbahas berkaitan dengan isu pendidikan.
Kementerian Pendidikan dapat satu dana yang besar iaitu RM52.6 bilion. Namun begitu,
saya tertarik dengan Pakej Peranti Siswa Keluarga Malaysia yang akan membekalkan
kepada golongan B40 terpilih seramai 600,000 orang. Saya agak hairan kerana inisiatif ini
sebenarnya sudah pun digerakkan pada tahun lepas apabila kita menghadapi gelombang
pandemik COVID-19 pertama yang dinamakan Inisiatif Cerdik.

Melalui kenyataan Menteri Pendidikan beberapa hari lepas, mereka baharu
sahaja menyelesaikan pengagihan 150,000 /aptop kepada pelajar yang kurang
berkemampuan setelah sekolah dibuka kembali. Lebih daripada setahun mereka ambil
masa untuk mengagihkan 150,000 buah /aptop. Macam mana pula 600,000 /aptop atau
peranti seperti mana sahabat saya Yang Berhormat Rasah tadi bertanyakan, apakah
mekanisme yang akan digunakan oleh KPM untuk buat agihan tersebut?
