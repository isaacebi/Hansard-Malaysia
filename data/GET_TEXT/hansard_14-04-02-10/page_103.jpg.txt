DR.09.11.2021 93

terhadap wanita. Akan tetapi Tuan Yang di-Pertua, saya mengambil kesempatan ini untuk
tanya— Tuan Yang di-Pertua merupakan seorang peguam. Apakah yang akan berlaku
kepada kes-kes yang telah berlaku sebelum ini? Saya memberi tiga kesimpulan.

Satu adalah kes yang menimpa Allahyarhamah Anisah binti Ali, seorang pegawai
kastam yang telah terbunuh dalam satu kemalangan. Saya difahamkan beliau bertugas di
Rantau Panjang dan saya difahamkan beliau mungkin menjadi mangsa kemalangan oleh
sekumpulan yang giat menjalankan aktiviti-aktiviti penyeludupan di Kelantan. Adakah kes
Allahyarhamah Anisah binti Ali ini akan disiasat semula?

Kedua, saya ingin tanya, apakah akan berlaku kepada kes Altantuya Shaariibuu?
Sama ada pihak polis akan menyiasat semula, mengambil rakaman percakapan Cif
Inspektor Azilah Hadri? Ini juga melibatkan kes di mana seorang wanita Mangolia telah
pun dibunuh. Dikatakan seorang Yang Berhormat dalam Dewan ini telah memberi arahan
kepada beliau untuk melakukan pembunuhan tersebut.

Ketiga, saya ingin bertanya, apakah pihak polis akan mencari suami kepada Indira
Gandhi dan mencari anaknya sehingga mendapat anak tersebut? Ketiga-tiga kes ini perlu
diberi perhatian oleh cawangan yang akan ditubuhkan ataupun yang akan dimantapkan
lagi Bahagian D11 supaya suspek-suspek yang terlibat akan ditangkap dan dibawa ke
muka pengadilan.

Tuan Yang di-Pertua, saya juga lihat bahawa dalam belanjawan ini, Yang
Berhormat Menteri telah menyatakan bahawa RM145 juta akan diagihkan kepada kaum
India dalam Program Transformasi Sosioekonomi Kaum India. Yang Berhormat Timbalan
Menteri Kewangan tahu dalam perbahasan kali terakhir, saya telah menyatakan di sini
bahawa terdapat ketirisan mungkin unsur-unsur rasuah di mana kami sebagai wakil rakyat
hanya diberikan 200 kotak. Saya tidak mengadu. Saya berterima kasih di mana kotak-
kotak itu diagihkan kepada penduduk berbangsa India tidak kira India Muslim, India
Kristian, India beragama Hindu kepada yang beragama Punjabi kerana semuanya
diklasifikasikan sebagai golongan India.

Selepas kita membongkarkan ketirisan rasuah yang dilakukan segolongan
pemimpin-pemimpin MIC, saya mendapati bahawa pihak SPRM telah membuat
tangkapan. Akan tetapi, tangkapan-tangkapan itu hanya melibatkan ikan-ikan bilis sahaja.
Kenapakah? Kenapakah SPRM takut untuk mengakap pemimpin-pemimpin MIC?
Kenapakah SPRM takut untuk menangkap Tan Sri S. A. Vigneswaran? G. Asogan? Ini
adalah individu-individu yang terlibat yang dikatakan terlibat dalam perlakuan rasuah
melibatkan duit MITRA.

Saya merayulah kepada SPRM, jangan takut kepada MIC. MIC is not above the
law. Kalau pemimpin-pemimpin UMNO seperti Yang Berhormat Pekan, Yang Berhormat
Bagan Datuk dapat ditangkap dihadapkan ke mahkamah, tangkap pemimpin-pemimpin
MIC. Siasat mereka. Bawa mereka ke muka pengadilan, kalau mereka terlibat dalam
perlakuan rasuah juga.

Tuan Yang di-Pertua, saya mengambil kesempatan ini juga untuk merayu. Maaf,
ya. Saya ingin tanya berkenaan dengan pilihan raya yang berlaku di Melaka yang terlibat
dalam pembentangan belanjawan Tuan Yang di-Pertua. Kita lihat pertembungan di antara
PN dan BN. Pertembungan di antara UMNO dan PAS. Adakah pertembungan-
pertembungan ini begitu serius sehingga menyebabkan mereka tidak lagi boleh memberi
tumpuan kepada apa yang sedang berlaku di negara kita? Pertembungan-pertembungan
di peringkat Persekutuan mereka menjadi kerajaan.

Di Melaka, mereka bertembung di antara satu sama lain. Adakah perkara ini
perkara yang boleh menyebabkan rakyat mengalami lagi masalah? Adakah
pertembungan-pertembungan ini sudah pun menjadi begitu serius sehingga masalah
yang dihadapi oleh rakyat tidak dapat diberi tumpuan lagi oleh pemimpin-pemimpin kita?

Saya bertanya soal ini kerana kita lihat perkara-perkara utama seperti kebajikan
rakyat. Perkara-perkara utama seperti isu-isu kesihatan tidak diberi tumpuan lagi kerana
pemimpin-pemimpin di tahap Persekutuan sama ada PN, BN, UMNO, PAS dan Bersatu
sudah pun mula bertembung di antara satu sama lain. Ini adalah perkara yang tidak begitu
sihat.
