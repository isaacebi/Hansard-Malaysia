52 DR.09.11.2021

dalam PRN Melaka dan tidak ada masalah untuk mereka berkempen untuk mereka
sendiri. Akan tetapi, saya rasa sebagai pembayar cukai, kami berhak tahu sama ada
sekarang mereka masih menerima gaji sebagai Yang Berhormat Timbalan Menteri,
walaupun mereka sibuk berkempen di Melaka dan tidak ada masa untuk urusan
kementerian mereka.

Isu yang seterusnya. Saya juga hendak sentuh beberapa isu yang telah dijanjikan
oleh Yang Berhormat Menteri Kewangan dalam ucapan beliau. Dalam ucapan beliau,
Yang Berhormat Menteri Kewangan berjanji bahawa Bantuan Awal Persekolahan akan
dinaikkan daripada RM100 kepada RM150 bagi memanfaatkan 3 juta orang murid. Jadi,
untuk tujuan tersebut, sepatutnya KPM dapat peruntukan untuk Bantuan Awal
Persekolahan sebanyak RM450 juta.

Akan tetapi, apabila kita tengok Anggaran Perbelanjaan Persekutuan, dalam buku
ini, peruntukan yang disebut hanyalah RM300 juta. Jadi, saya hendak tanya, di manakah
baki RM150 juta tersebut? Bukan itu sahaja, Yang Berhormat Menteri Kewangan juga
sebut bahawa RM400 juta akan disediakan untuk memberi makanan di bawah Rancangan
Makanan Tambahan dan juga susu harian untuk murid-murid B40. Akan tetapi, sekali lagi,
laman Anggaran Perbelanjaan Persekutuan ini [Merujuk kepada senaskhah buku],
peruntukan yang disebut di bawah Butiran— Rancangan Makanan Tambahan, hanyalah
RM299 juta. Di manakah baki RM101 juta tersebut?

Dalam ucapan beliau, juga disebut bahawa ada satu insentif khas Alat Bantuan
Mengajar secara sekali bayar sebanyak RM100 kepada lebih kurang 400 ribu orang guru
di bawah KPM. Akan tetapi apa yang tidak disebut oleh Yang Berhormat Menteri
Kewangan dalam ucapan dia adalah, Biasiswa Perguruan Persekutuan yang pada tahun
yang lalu, menerima peruntukan sebanyak RM70 juta, pada tahun 2019, 2020 dan juga
tahun ini. Akan tetapi, biasiswa ini untuk tahun depan sudah tidak ada lagi dan telah
dimansuhkan.

Jadi, saya hendak tanya, apabila kita hendak tunjuk penghargaan kami kepada
golongan guru, kita cakap bahawa mereka telah memainkan peranan mereka dalam
memastikan setiap anak murid tidak tercicir daripada mendapat pendidikan formal,
semasa tempoh pandemik. Akan tetapi, kita beri mereka RM40 juta wang tunai (cash)
tetapi di belakang, kami ambil RM70 juta daripada mereka yang mereka boleh pohon
sebagai Biasiswa Perguruan Persekutuan. Ini satu reward ataupun ini satu hukuman?

Saya rasa ini adalah satu perkara yang perlulah dijelaskan oleh Yang Berhormat
Menteri Kewangan kerana saya sokong apa-apa usaha Yang Berhormat Menteri
Kewangan untuklah memberikan insentif kepada golongan guru kami. Akan tetapi,
janganlah sampai tahap bahawa kita beri RM40 juta tetapi RM70 juta untuk biasiswa kita
mansuhkan. Itu tidak wajar.

Selain daripada itu, di dalam Belanjawan 2021, banyak peruntukan telah
disediakan untuk KPM dengan satu tujuan yang sangat spesifik sepertilah Bantuan Sukan
sebanyak RM23 juta, Bantuan Makanan Asrama sebanyak RM1.5 bilion, Rancangan
Makanan Tambahan sebanyak RM299 juta, Bantuan Makanan Prasekolah sebanyak
RM839 juta dan penyertaan pelajar di peringkat antarabangsa sebanyak RM1.8 juta. Akan
tetapi, kami semua tahu bahawa , oleh sebab apa, oleh sebab pandemik COVID-19,
banyak aktiviti tersebut itu tidak dapat dilancarkan dan tidak dapat dianjurkan.

Bantuan Sukan, apa Bantuan Sukan yang kami cakap? Apabila aktiviti sukan
telah dimansuhkan, semua budak PdPR di rumah sahaja. Apa Bantuan Makanan
Asrama? Apabila murid-murid kami tidak mampu dan tidak sempat balik ke sekolah. Apa
dan di manakah pergilah peruntukan Rancangan Makanan Tambahan apabila sepanjang
tahun ini, budak-budak kita hanya balik sekolah tidak sampai 50 hari.

Jadi, saya hendak tanya, untuk perkara-perkara yang saya sebutkan tadi,
jumlahnya adalah hampir RM2 bilion. RM2 bilion dan ia satu jumlah yang cukup besar.
Jadi, saya harap dan saya rasa KPM perlu ambil inisiatif untuk menjelaskan kepada kami,
di manakah pergi peruntukan RM2 bilion ini kerana satu, bajet ini telah diluluskan dengan
satu tujuan yang begitu spesifik. Jadi, rakyat jelata berhak tahu di mana pergi duit tersebut.
Sekian sahaja. Terima kasih Tuan Yang di-Pertua.
