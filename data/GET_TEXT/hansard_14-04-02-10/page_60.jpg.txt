50 DR.09.11.2021

Itu sebabnya bagi saya adalah juga baik bahagian kehakiman judisiari diberikan
pengkhususan bajet dalam kewujudan hakim-hakim JUSA C untuk memantau dan
mengendalikan kes-kes dalam jenayah seksual di seluruh negara.

Akhir sekali Tuan Yang di-Pertua, saya berharap kita semua dapat sama-sama
berganding bahu memulihkan ekonomi Malaysia bagi meningkat kebajikan kepada rakyat
Malaysia seterusnya menjadikan kita semua sebagai satu Keluarga Malaysia yang cukup
berjaya.

Dengan itu, Pengerang menyokong. Wabillahitaufik walhidayah
wassalamualaikum warahmatullahi wabarakatuh.

Tuan Yang di-Pertua: Walaikumsalam. Terima kasih Yang Berhormat
Pengerang. Saya ingin mengumumkan 10 orang pembahas selepas ini. Selepas ini kita
mulakan dengan Yang Berhormat Kulai, diikuti Ahli-ahli Yang Berhormat berikut - Yang
Berhormat Parit, Yang Berhormat Shah Alam, Yang Berhormat Libaran, Yang Berhormat
Sepanggar, Yang Berhormat Kota Samarahan, Yang Berhormat Permatang Pauh, Yang
Berhormat Bachok, Yang Berhormat Rasah, Yang Berhormat Betong dan Yang Berhormat
Hulu Selangor dan yang kemudiannya akan diumumkan kemudian.

Yang Berhormat Kulai dipersilakan.

2.54 ptg.

Puan Teo Nie Ching [Kulai]: Terima kasih Tuan Yang di-Pertua kerana
memberikan saya peluang untuk membahaskan Belanjawan 2022. Yang Amat Berhormat
Perdana Menteri telah melancarkan Yayasan Keluarga Malaysia bagi membantu anak-
anak yatim piatu yang terkesan dengan pandemik COVID-19 pada 23 Oktober. Menurut
beliau, kerajaan mendapati seramai 5,173 orang anak yang menjadi yatim dan yatim piatu
kerana wabak COVID-19.

Yayasan Keluarga Malaysia akan bertindak sebagai institusi yang akan
membantu golongan ini dalam memperoleh sokongan terutamanya daripada aspek
pendidikan sehingga mereka mencapai usia 18 tahun. Saya menyokong dan menyambut
baik usaha dan inisiatif kerajaan ini untuk membantu anak yatim piatu kerana wabak
COVID-19, tetapi bantuan dan sokongan daripada aspek pendidikan tidak harus berhenti
apabila mereka mencapai umur 18 tahun.

Saya menyeru kerajaan ini untuk melanjutkan sokongan dan bantuan pendidikan
sehingga golongan ini memperoleh ijazah sarjana muda pertama mereka di mana-mana
IPTA. Hak untuk menuntut pengajian tinggi adalah satu hak asasi pada zaman ini. Untuk
golongan yang hilang kedua-dua ibu bapa, apakah peluang mereka untuk menuntut
pengajian tinggi sekiranya Yayasan Keluarga Malaysia menghentikan segala bantuan
apabila mereka mencapai umur 18 tahun?

Terdahulu dalam ucapannya Yang Amat Berhormat Perdana Menteri turut
berkongsi kisah 13 orang anak daripada dua buah keluarga yang hilang tempat
bergantung dan berpaut kisah kasih. Mereka ialah adik Nazura Nabilah Benyajeed yang
berumur 19 tahun yang terpaksa menjaga tujuh orang adiknya. Manakala adik Hadrami
Hasil menjadi kepala keluarga pada usia 11 tahun untuk meneruskan kelangsungan hidup
bersama empat orang adiknya.

Bagi adik Nazura Nabilah yang berusia 19 tahun, saya percaya beliau bukan
sahaja memerlukan bantuan untuk menjaga tujuh orang adiknya tetapi juga memerlukan
bantuan supaya beliau masih boleh menuntut pengajian tinggi. Sama juga untuk adik
Hadrami Hasil, sekiranya beliau dibenarkan untuk meneruskan pengajian tinggi di IPTA
selepas mencapai umur 18 tahun, sudah pasti dia boleh memberi sokongan dan juga
jagaan yang lebih baik untuk adik-adiknya.

Jadi, saya berharap Yang Amat Berhormat Bera bolehlah mempertimbangkan
rayuan saya supaya mereka tidak akan hilang peluang untuk menuntut pengajian tinggi
selepas kehilangan ibu bapa disebabkan COVID-19. Saya berharap kerajaan ini tidak
akan mengguna alasan bahawa tiada peruntukan untuk menolak cadangan saya kerana
