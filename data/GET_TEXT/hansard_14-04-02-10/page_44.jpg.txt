34 DR.09.11.2021

12.17 tgh.

Dato’ Wira Haji Amiruddin bin Haji Hamzah [Kubang Pasu]: Terima kasih
Tuan Yang di-Pertua atas kesempatan yang diberikan untuk saya berbahas di peringkat
dasar Bajet 2022. Assalamualaikum warahmatullahi wabarakatuh. [Membaca sepotong
doa]

Bajet 2022 yang diumumkan tempoh hari memperuntukkan perbelanjaan
sebanyak RM311 bilion iaitu RM233.5 bilion untuk perbelanjaan mengurus dan RM77.6
bilion untuk perbelanjaan pembangunan. Bajet dengan defisit sebanyak RM97.5 bilion dan
ini bermakna negara terpaksa berhutang sebanyak itu.

Dengan jumlah hutang RM958.4 bilion pada tahun ini, dicampur RM97.5 bilion
untuk tahun hadapan. Ini bermakna jumlah hutang negara sebanyak RM1.06 trilion
bersamaan dengan 64.5 peratus KDNK anggaran tahun 2022 dengan jangkaan
pertumbuhan antara 5.5 peratus ke 6.5 peratus yang saya kira sedikit optimistik.

Jumlah ini sekiranya dicampur dengan komitmen jaminan kerajaan sebanyak
RM190.4 bilion, 1MDB yang Yang Berhormat Jerlun buat penjenamaan semula kepada
1NTR sebanyak RM22 bilion, liabiliti lain, PPP, PFl, PBLT sebanyak RM152.9 bilion. Ini
bermakna hutang negara sebenarnya telah mencecah RM1.4371 trilion atau 87.4 peratus
daripada KDNK.

Apakah makna di sebalik semua ini? Kita tidak boleh lagi mendedahkan negara
kepada jaminan-jaminan hutang baru oleh kerajaan kepada hutang yang dibuat oleh GLC
ataupun GLIC yang kemudiannya apabila mereka gagal untuk membayarnya, ia akan
menjadi hutang kerajaan sepertimana yang berlaku dalam kes 1MDB.

Tuan Sanisvara Nethaji Rayer a/l Rajaji [Jelutong]: Yang Berhormat.

Dato’ Wira Haji Amiruddin bin Haji Hamzah [Kubang Pasu]: Bayaran khidmat
hutang...

Tuan Sanisvara Nethaji Rayer a/l Rajaji [Jelutong]: Sedikit saja Yang
Berhormat.

Dato’ Wira Haji Amiruddin bin Haji Hamzah [Kubang Pasu]: Saya tidak banyak
masa Yang Berhormat Jelutong. Sikit please.

01220

Tuan Sanisvara Nethaji Rayer a/l Rajaji [Jelutong]: Saya hendak tanya
penjelasan Yang Berhormat berkenaan 1NTR itu di mana kerajaan masih lagi membayar
hutang akibat 1NTR tetapi individu yang berkenaan masih lagi sibuk berkempen di
Melaka. Apakah mesej yang kita ingin hantar kepada pengundi-pengundi Melaka?
Bolehkah kita mempercayai seorang yang masih lagi dituduh yang digelar perompak,
penyamun, pencuri yang masih lagi giat berkempen di Melaka? Apakah mesej yang boleh
disampaikan oleh Yang Berhormat di kala ini? Terima kasih.

Dato’ Wira Haji Amiruddin bin Haji Hamzah [Kubang Pasu]: Terima kasih
Yang Berhormat Jelutong. Mesej yang kita hendak sampaikan, mereka yang telah dituduh
kemudian didapati bersalah haruslah berperangai dan bersikap sepertimana orang yang
bersalah. Jadi, kalau dia menyokong mana-mana calon di sana...

Tuan Khalid bin Abd Samad [Shah Alam]: Kalau hendak curi, curi banyak-
banyak. Mesej yang ingin disampaikan...

Dato’ Wira Haji Amiruddin bin Haji Hamzah [Kubang Pasu]: ...Saya ingat kita
hendak kena bagi signal yang jelas terhadap perkara itu.

Tuan Khalid bin Abd Samad [Shah Alam]: Mesej yang hendak disampaikan,
Yang Berhormat Kubang Pasu, ialah kalau hendak rompak, rompak banyak-banyak.

Dato’ Wira Haji Amiruddin bin Haji Hamzah [Kubang Pasu]: [Ketawa] ltu
jangan masuk sebahagian daripada ucapan saya.
