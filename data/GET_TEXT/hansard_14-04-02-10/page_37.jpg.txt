DR.09.11.2021 27

mewujudkan pusat transit sementara di masjid, mengadakan Pusat Sokongan Sosio
Setempat (PSSS) yang bergerak dan juga statik dan mengadakan tempat selamat rumah
perlindungan untuk mudah diakses oleh mangsa.

Setakat ini, terdapat lima tempat selamat yang diwartakan di negeri Sarawak
daripada 39 semua tempat selamat di seluruh negara. JKM sentiasa menguatkuasakan
Akta Keganasan Rumah Tangga 1994 di mana untuk memudahkan supaya dapat diakses
terus oleh mangsa keganasan dan kerjasama juga kita buat melalui one stop crisis centre
(OSCC) melalui Jabatan Kecemasan di hospital kerajaan yang ada 135 buah untuk
memudahkan mangsa mendapatkan pertolongan.

Begitu juga kita mewujudkan pasukan perlindungan kanak-kanak (PPKK) yang
mana untuk membantu mangsa yang melibatkan kanak-kanak. Di samping itu kita
mewujudkan Skuad Waja yang kita setakat ini bilangannya sudah mencapai hampir
90,000 yang mana Skuad Waja ini adalah sukarelawan wanita antijenayah untuk
membantu mangsa-mangsa yang terlibat dalam keganasan rumah tangga. Di samping
itu kita ada pelbagai program pendidikan melalui LPPKN dan Akademi Keluarga Sejahtera
untuk menerapkan nilai-nilai kekeluargaan dalam membina keluarga yang sejahtera.

Kita juga mengadakan talian kaunseling khas iaitu toll free helpline FamilyCare
melalui LPPKN iaitu dengan talian 1-800-82-0300. Talian ini adalah untuk memudahkan
bagi mereka yang memerlukan bimbingan kaunseling bagi menghadapi masalah
kekeluargaan. Terima kasih.

Puan Alice Lau Kiong Yieng [Lanang]: Terima kasih Yang Berhormat Timbalan
Menteri. Apakah punca peningkatan kes keganasan dan apakah peranan kementerian
untuk mempermudahkan proses penceraian di mana tempoh kaunseling yang agak
panjang dan juga bagi golongan miskin yang memerlukan bantuan Jabatan Bantuan
Guaman serta sama ada kementerian memberi bantuan kewangan atau bantuan lain jika
alimoni atau nafkah tidak dibayar kepada bekas isteri selepas bercerai. Minta penjelasan.

Dato’ Hajah Siti Zailah binti Mohd Yusoff: Terima kasih Yang Berhormat. Di
antara masalah ataupun punca yang kita kenal pasti yang menyebabkan berlakunya
penceraian adalah kadang-kadang punca itu remeh-temeh. Antaranya perselisihan faham
dan ada juga daripada punca adalah penagihan dadah. Masalah kewangan juga salah
satu punca, sikap panas baran dan juga yang tertekan perasaan. Ini antara punca-punca
yang banyak dikenal pasti sebagai punca berlakunya penceraian.

Bagi mereka yang memerlukan bantuan, terutama bagi keluarga yang layak
ataupun ibu-ibu tunggal yang memerlukan bantuan, kanak-kanak dan sebagainya boleh
terus berhubung dengan Jabatan Kebajikan Masyarakat dan saya mengalu-alukan semua
pimpinan Ahli-ahli Parlimen di sini juga sekiranya ada isu-isu sebegini, sila laporkan
kepada JKM bagi mereka yang layak untuk kita memberi bantuan yang sesuai, terima
kasih.

Tuan Su Keong Siong [Kampar]: Terima kasih Tuan Yang di-Pertua. Sering kali
ibu tunggal yang telah bercerai mengalami masalah mendapat nafkah daripada suami
yang telah diperintahkan oleh mahkamah. Jadi, soalan saya adakah kerajaan mempunyai
apa-apa perancangan untuk memudahkan ibu-ibu tunggal ini untuk mendapatkan nafkah
daripada bekas suami mereka?

Dato’ Hajah Siti Zailah binti Mohd Yusoff: Terima kasih. Sebagaimana yang
saya sebut tadi, bidang kuasa yang berkaitan dengan isu penceraian bagi pasangan Islam
di bawah Jabatan Kehakiman Syariah ataupun Jabatan Agama Islam negeri-negeri dan
begitu juga dengan bukan Islam di bawah Mahkamah Persekutuan dan ini di luar bidang
kuasa kami. Apa pun, bagi pihak Kementerian Pembangunan Wanita Keluarga dan
Masyarakat, kita sedia membantu ibu-ibu yang teraniaya sebegini, ibu tunggal atau kanak-
kanak yang teraniaya ini untuk mendapat bantuan yang sesuai di bawah JKM.

Datuk Haji Shabudin Yahaya [Tasek Gelugor]: Tuan Yang di-Pertua, soalan
tambahan daripada pihak kerajaan satu.

Dato’ Sri Azalina Othman Said [Pengerang]: Tidak apa lah, saya pergi ke
soalan 11. Yang Berhormat Tanjong Manis.
