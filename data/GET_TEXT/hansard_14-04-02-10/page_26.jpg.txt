16 DR.09.11.2021

pada 29 September 2018 untuk mengkaji sistem percukaian sedia ada dan
mengemukakan cadangan untuk menambah baik, memperbaharui sistem dan dasar cukai
negara. Kajian yang dijalankan Yang Berhormat, melibatkan konsultasi pelbagai pihak
berkepentingan dan kerjasama rapat dengan agensi percukaian utama iaitu Lembaga
Hasil Dalam Negeri dan Jabatan Kastam Diraja Malaysia.

Untuk makluman Dewan yang mulia, pada Disember 2019, TRC telah
mengemukakan beberapa cadangan pembaharuan cukai untuk pertimbangan pihak
kerajaan. Antara langkah utama yang telah dilaksanakan oleh kerajaan adalah:

(i) mengenakan levi pelepasan bagi semua penumpang ke luar
negara bagi laluan udara bermula 1 Julai 2019;

(ii) mengenakan duti eksais bermula 1 Julai 2019 ke atas dua
kategori minuman  bergula_ dikilangkan dalam _bentuk
pembungkusan yang sedia diminum;

(iii) menjalankan Program Khas Pengakuan Sukarelawan untuk
memberi peluang kepada pembayar cukai mengisytiharkan
secara sukarela sebarang pendapatan yang tidak dilaporkan
bagi tujuan cukai;

(iv) mengenakan sekatan masa ke atas kerugian perniagaan bagi
elaun pelaburan semula dan baki rugi perintis yang tidak dapat
diserapkan untuk mengurangkan ketirisan; dan

(v) penstrukturan semula pemberian insentif percukaian secara
menyeluruh.

Untuk makluman Yang Berhormat, sebahagian lagi cadangan TRC masih diteliti
bagi melihat tempoh masa yang sesuai untuk dilaksanakan. Adalah penting pelaksanaan
langkah meningkatkan hasil cukai ini tidak akan menambah beban kepada rakyat dan
tidak menjejaskan kedudukan ekonomi serta daya saing negara untuk menarik pelaburan.
Terima kasih Tuan Yang di-Pertua.

Tuan Yang di-Pertua: Terima kasih, soalan tambahan pertama.

Dato’ Dr. Mohd Khairuddin bin Aman Razali [Kuala Nerus]: Ya. Terima kasih
Tuan Yang di-Pertua, terima kasih Yang Berhormat Timbalan Menteri atas jawapan tadi.
Saya mengucapkan tahniah kepada kerajaan yang bergerak untuk reformasi percukaian
ini.

Cuma saya ingin minta penjelasan daripada kerajaan tentang cadangan daripada
PAS untuk kita laksanakan cukai yang lebih progresif yang diambil daripada kantung
orang-orang kaya iaitu cukai pegangan saham dan cukai keuntungan saham.

Dengan melihat bahawa, orang-orang Islam pada hari ini yang terlibat dengan
pegangan saham ataupun keuntungan saham ini mereka memang membayar cukai yang
dipanggil zakat sebanyak 2.5 persen dan kalau kita ambil data yang terakhir, kita ada dana
lebih kurang ataupun nilai pegangan saham ialah sekitar RM2 trilion, RM1.9 trilion kita
boleh mendapat cukai sehingga RM50 bilion. Apakah pandangan kerajaan dalam perkara
ini? Terima kasih.

Tuan Yang di-Pertua: Terima kasih, silakan Yang Berhormat.

Tuan Mohd Shahar bin Abdullah: Terima kasih Tuan Yang di-Pertua, terima
kasih Yang Berhormat Kuala Nerus. Setakat hari ini Tuan Yang di-Pertua, kerajaan belum
melaksanakan capital gains tax dengan izin secara menyeluruh. Termasuk sepertimana
yang disebutkan oleh Yang Berhormat tadi mengenakan cukai ke atas keuntungan
daripada pasaran modal dan keduanya, cukai pegangan saham.

Untuk makluman Yang Berhormat, melalui ucapan Yang Berhormat Menteri
Kewangan dalam Bajet 2022 pada 29 Oktober tempoh hari, kerajaan telah mengumumkan
beberapa cadangan untuk menambahkan kutipan hasil antaranya, pertama meningkatkan
kadar duti setem dari 0.1 peratus hingga 0.15 peratus bagi nota kontrak jual beli saham
