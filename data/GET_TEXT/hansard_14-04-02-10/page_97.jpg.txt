DR.09.11.2021 87

M40. Malah, kini terdapat kalangan M40 telah tergolong dalam kumpulan B40. Perkara ini
telah disentuh oleh pembahas-pembahas yang terawal daripada saya.

Tuan Yang di-Pertua, sekalipun telah banyak usaha dilakukan namun masih
ramai masyarakat bandar dan luar bandar amat terkesan dalam menyelesaikan masalah
keperluan asas mereka. Mereka tidak mempunyai rumah sendiri, mereka terpaksa tinggal
menumpang di rumah keluarga.

Mereka tidak mempunyai pendapatan tetap, mereka tidak mempunyai pekerjaan
yang boleh membantu diri dan keluarga dan tidak mampu bersaing dengan orang lain.
Fenomena ini akan berterusan kalau tidak ditangani dengan baik. Cuba kita bayangkan
apa yang akan berlaku di mana mereka akan kekal dengan kehidupan yang sedia ada
dan tidak mampu untuk bangun seperti masyarakat lain.

Saya ingin bertanya kepada Kementerian Pembangunan Luar Bandar,
Kementerian Sumber Manusia, Kementerian Pertanian dan Industri Makanan dan
Kementerian Perumahan dan Kerajaan Tempatan. Apakah strategi yang telah dan akan
dilaksanakan oleh kementerian yang saya sebutkan tadi dalam memastikan setiap
Keluarga Malaysia mempunyai rumah sendiri?

Bagaimana rangka kerja kementerian memastikan golongan ini mendapat dan
mempunyai pekerjaan yang boleh membangunkan diri dan keluarga mereka masing-
masing? Apakah usaha kementerian dalam melestarikan kehidupan masyarakat dan
menangani permasalahan yang Tampin bangkitkan agar kesejahteraan hidup bersama
dapat dicapai di semua peringkat masyarakat.

Tampin juga menyentuh isu pengangguran kumpulan belia di bandar dan di luar
bandar, khususnya belia remaja yang tidak mampu atau tidak layak melanjutkan pelajaran
di institusi pengajian tinggi awam ataupun swasta. Mereka ini telah tercicir daripada arus
perdana pendidikan negara. Hampir 62,446 pelajar SPM 2020 gagal mendapat sijil SPM.
Kumpulan ini mesti diambil perhatian dengan serius. Sekiranya tidak, ia akan memberi
kesan kepada pembangunan negara. Mereka juga wajar dilibat sama untuk
membangunkan negara dan turut serta hidup bersama dengan warganegara lain sebagai
sebuah Keluarga Malaysia.

Persoalannya, apakah strategi yang dilakukan oleh kerajaan dalam menatang
mereka agar sama-sama menikmati kehidupan dalam Keluarga Malaysia yang seimbang
dan sedarjat? Saya ingin bertanya, apakah perancangan Kementerian Pertanian dan
Industri Makanan, Kementerian Belia dan Sukan, Kementerian Sumber Manusia dan
kementerian yang bertanggungjawab dalam membangunkan keusahawanan juga
Kementerian Luar Bandar dalam menangani golongan tersebut lebih sistematik dan
komprehensif. Bagaimana ia dilaksanakan? Sejauh mana golongan ini dilibatkan dalam
membangunkan diri dan keluarga mereka dan sejauh mana golongan ini telah diambil
perhatian yang sepatutnya dilakukan?

Tuan Yang di-Pertua, Kementerian Pendidikan mendapat peruntukan yang besar
dalam belanjawan kali ini. Kita berharap dengan peruntukan yang sedemikian ia boleh
menyelesaikan sedikit sebanyak masalah yang telah lama dihadapi yang belum dapat
diselesaikan oleh kementerian dalam pembaikan fizikal sekolah daif knususnya sekolah-
sekolah luar bandar, sekolah di Sabah dan Sarawak. Kita ingin melihat keadaan sekolah
yang daif ini dapat dinaikkan taraf sama dengan sekolah yang dinikmati oleh sekolah-
sekolah yang telah lama mendapat kemudahan dan struktur bangunan yang baik dan
canggih.

Peruntukan ini juga harus memastikan kebajikan warga pendidik seperti guru,
murid dan kakitangan lain dapat diselesaikan dengan baik dan sempurna seperti isu
pengajaran dan pembelajaran dapat diatasi secara tuntas. Kita tidak mahu lagi mendengar
keluhan daripada tenaga pendidik berkaitan dengan beban tugas yang tidak sepatutnya
dilakukan, menggunakan pendapatan sendiri untuk kegiatan pendidikan, kebajikan
pelajar, kemudahan pembelajaran, keselesaan belajar pelajar dapat diselesaikan dan
bebanan ibu bapa dapat dikurangkan. Kita mahu jaminan yang tuntas daripada
kementerian dapat diselesaikan, bukan hanya sekadar jawapan dalam perancangan dan
juga pertimbangan.
