DR.09.11.2021 77

sebab ini unifi ini bukan 5G. Tidak guna kita uar-uarkan, kita heboh dengan 5G tetapi
sekolah di bandar dan di luar bandar menghadapi masalah unifi.

Timbalan Yang di-Pertua [Dato' Mohd Rashid Hasnon]: Yang Berhormat masa
sudah habis Yang Berhormat.

Tuan Cha Kee Chin [Rasah]: Tuan Yang di-Pertua, saya minta maaf sebab ada
ambil masa sedikit. Sebenarnya ada dua perkara tetapi saya faham kekangan masa.
Kalau sempat nanti saya bahas dalam peringkat Jawatankuasa. Terima kasih Tuan Yang
di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Rasah. Seterusnya saya jemput Yang Berhormat Betong.

5.04 ptg.

Datuk Robert Lawson Chuat [Betong]: Terima kasih Tuan Yang di-Pertua
kerana memberi peluang kepada saya untuk turut serta membahaskan Bajet 2022 ini.
Pertama sekali saya ingin mengucapkan tahniah kepada Yang Berhormat Menteri
Kewangan atas pembentangan Bajet 2022 yang berjumlah RM332.1 bilion dan
merupakan yang tertinggi dalam sejarah negara bagi mencapai objektif ‘Keluarga
Malaysia, Makmur Sejahtera’ yang memfokuskan kepada usaha-usaha pemulihan
ekonomi di samping membina daya ketahanan negara di era pasca pandemik COVID-19
ini.

Tuan Yang di-Pertua, kemiskinan di luar bandar yang menjadi lebih buruk kerana
COVID-19 ini boleh dikurangkan dengan menyediakan peruntukan khas. Rakyat Sarawak
amat mengalu-alukan fokus untuk membasmi kemiskinan tegar dan merapatkan jurang
pendapatan melalui peningkatan pembangunan sektor pertanian.

Penanaman komoditi kelapa sawit terbukti telah berjaya meningkatkan tahap
sosial ekonomi di luar bandar apabila harga komoditi ini melambung naik ketika ini. Maka,
saya menyarankan supaya skim bantuan penanaman baharu kelapa sawit bagi pekebun
kecil diperkenalkan semula bagi meneruskan usaha meningkatkan pendapatan rakyat
khususnya pada pemilik tanah adat yang rata-ratanya penduduk luar bandar di Sarawak.
Terdapat seluas 600,000 hektar tanah adat yang berpotensi untuk dibangunkan.

Peruntukan RM35 juta bagi melaksanakan Skim Rangsangan Tanam Semula
Sawit Pekebun Kecil, rakyat Sarawak memohon pembahagian peruntukan yang adil bagi
mempergiatkan lagi penanaman komoditi ini knususnya di kalangan penduduk luar
bandar. Setakat ini terdapat 39,969 orang pekebun kecil kelapa sawit di Sarawak dengan
jumlah keluasan tanaman 232,647 hektar telah dibangunkan.

Daripada peruntukan RM2.5 bilion bagi tahun 2022 yang bertujuan untuk terus
memperkasakan pembangunan masyarakat luar bandar melalui program pembangunan
komoditi, saya memohon supaya peruntukan juga disalurkan kepada Lembaga Penyatuan
dan Pemulihan Tanah Sarawak (SALCRA) bagi tujuan penanaman semula mahupun
penanaman baharu kelapa sawit di atas tanah adat bumiputera.

SALCRA bercadang untuk membangunkan 10,000 hektar tanah adat bumiputera
untuk penanaman baharu dan memerlukan peruntukan berjumlah RM178. 5 juta dan
17,586 hektar yang memerlukan RM375 juta bagi penanaman semula.

Tuan Yang di-Pertua, sebagai salah satu sektor ekonomi yang terpenting, usaha
kerajaan untuk memodenkan industri pertanian, jaminan makanan dan komoditi adalah
sangat lebih tepat ketika kita berhadapan dengan isu sekuriti bekalan makanan dan
masalah kekurangan pekerja di ladang.

Sehubungan itu, peruntukan yang setimpal juga perlu disediakan untuk para
peladang, penternak dan nelayan bagi berhijrah kepada penggunaan agroteknologi yang
lebih meluas. Penggunaan teknologi moden ini bukan sahaja mampu untuk meningkatkan
produktiviti bahkan juga berpotensi menarik lebih ramai lagi generasi muda agropreneur.

Maka dengan itu, bagi merealisasikan strategi ini saya memohon supaya
peruntukan tambahan kepada Jabatan Pertanian Sarawak, Jabatan Perkhidmatan
