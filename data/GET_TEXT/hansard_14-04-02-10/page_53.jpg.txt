DR.09.11.2021 43

penelitian pemantauan dan laporan harus dilaksanakan. Justeru dalam perbahasan
peringkat dasar ini, saya terpanggil untuk membawa beberapa perkara yang sangat terkait
dengan aliran kewangan negara yang memberi impak juga kepada belanjawan ini.

Tuan Yang di-Pertua, pertama berkenaan inisiatif 5G yang dipandu oleh Digital
Nasional Berhad yang ramai rakan juga telah sebutkan. Syarikat bertujuan khas di bawah
Kementerian Kewangan Malaysia. Kita meraikan sebarang usaha untuk memperkasa
infrastruktur telekomunikasi di Malaysia seperti inisiatif 5G.

Namun, seperti mana rakan saya Yang Berhormat Lembah Pantai, rakan saya
tadi Yang Berhormat Kubang Pasu juga. Kami berasa bertanggungjawab untuk
memastikan usaha-usaha ini di laksana dengan telus, tepat dan sempurna. Apatah lagi
apabila perancangan proses pemberian tender, pemilihan pengendali, penetapan
mekanisme kewangan dan lain-lain yang berkaitan dengan inisiatif 5G ini dibuat dalam
tempoh negara dalam darurat.

Dalam masa yang sama, Parlimen tidak dibenarkan bersidang dan tidak
membahaskan berkenaan dengan perkara ini. Ini penting. Inisiatif melibatkan jutaan
bahkan bilion ringgit duit negara, duit negara dan duit rakyat. Seperti Yang Berhormat
Ketua Pembangkang juga sebutkan dalam perbahasan beliau, kita tidak mahu akhirnya
inisiatif ini menjadi beban yang mencengkam rakyat pada masa hadapan seperti 1MDB.
Kita tidak mahu akhirnya ia menjadi satu tanggungan luar jangka atau, dengan izin,
contingent liability.

Daripada aspek tata kelola, saya menggesa kerajaan dan pihak terlibat meneliti
semula peranan dan tanggungjawab setiap entiti. Saya maklum dalam inisiatif 5G ini ada
beberapa orang pemain utama yang terlibat.

Kerajaan melalui Kementerian Kewangan dan Kementerian Komunikasi dan
Multimedia, Suruhanjaya Komunikasi dan Multimedia Malaysia, DNB, syarikat Ericson dan
syarikat-syarikat telekomunikasi. Apa yang saya lihat berlaku pada hari ini Tuan Yang di-
Pertua, struktur untuk mengendalikan projek 5G ini tidak jelas, ada kekeliruan, ada
kecelaruan. Lebih malang kecelaruan ini bukan hanya dalam kalangan rakyat malah pihak
yang terlibat sendiri juga dilihat celaru. Jawapan-jawapan KKMM dalam sesi pertanyaan
Dewan berkenaan dengan isu 5G mengesahkan perkara ini.

Tanya KKMM fasal satu perkara, KKMM akan taici kepada MOF, tanya kepada
SKMM atas satu perkara SKMM akan taici kepada DNB. Kita hendak tanya siapa lagi?
DNB tidak boleh datang Parlimen untuk jawab. Ini tidak boleh. Jadi saya menggesa
kerajaan agar ambil satu tindakan yang tuntas dan cermat untuk memperhalusi beberapa
aspek. Peranan pemain-pemain utama, pemantauan terperinci, mekanisme pengawalan
perkembangan tahap projek serta aliran kewangan projek 5G ini harus diteliti dan
dimaklumkan.

Berkenaan struktur kewangan. Saya minta kerajaan memperincikan perancangan
kewangan meliputi anggaran perbelanjaan, mekanisme pendanaan dan perancangan
kritikal sekiranya berlaku sebarang kesulitan terkait kos projek ini. Saya minta kerajaan
memperincikan unjuran sebenar perbelanjaan yang telah digunakan bagi inisiatif ini.

DNB dijangka membuat siri pinjaman bank serta menerbitkan sukuk menjelang
tahun hadapan yang keseluruhannya berjumlah RM8 _ bilion. DNB dijangka
membelanjakan di antara RM16.5 bilion hingga RM20 bilion selama 10 tahun untuk
membina jaringan 5G. Perbelanjaan untuk 600 orang staf DNB sahaja dijangka berjumlah
RM2.5 bilion atau purata RM34,722 seorang sebulan untuk tempoh sedekad itu.

Tuan Ahmad Fahmi bin Mohamed Fadzil [Lembah Pantai]: Yang Berhormat
Ledang.

Tuan Syed Ibrahim bin Syed Noh [Ledang]: Ini tidak ada dalam mana-mana
butiran belanjawan.

Tuan Ahmad Fahmi bin Mohamed Fadzil [Lembah Pantai]: Yang Berhormat
Ledang.
