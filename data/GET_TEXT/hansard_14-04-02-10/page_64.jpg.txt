54 DR.09.11.2021

kasih kepada kerajaan, kepada guru-guru yang telah tabah, sabar, walaupun tidak banyak
iaitu RM100 bagi Insentif Khas Alat Bantuan Mengajar sekali dibayar. Namun ia
menunjukkan keprihatinan kerajaan kepada guru-guru kita yang kita kasihi. Saya berharap
insentif sebegini akan diberikan lebih...

Tuan Sabri bin Azit [Jerai]: Yang Berhormat Parit. Jerai?

Dato’ Mohd Nizar bin Haji Zakaria [Parit]: Tunggulah sedikit lagi, ya. Saya
berharap insentif sebegini akan diberikan lebih banyak di bawah pakej-pakej rangsangan
negara selepas daripada ini. Mengenai Bantuan Awal Persekolahan, saya merasakan
perlu ada penyelarasan yang baik antara guru, sekolah dan PIBG. Ini kerana ada yang
bertindih dan sebagainya. Dalam hal yang sama, dimaklumkan mereka yang Mendapat
Bantuan Awal Persekolahan adalah daripada keluarga yang berpendapatan RM3,000 ke
bawah. Bagaimana pula dengan M40 yang terjejas teruk termasuk kehilangan pekerjaan
dan separuh gaji mereka dipotong? Mohon penjelasan.

Di samping itu, saya juga melihat Bajet 2022 sewajarnya turut memberi tumpuan
kepada penyediaan kelengkapan kemudahan pembelajaran digital secara menyeluruh
dengan mengambil kira pengoperasian sekolah yang terjejas akibat pandemik COVID-19.
Saya ingin bertanya kepada pihak kementerian bagaimana lonjakan bagi memperkasakan
pendidikan digital? Dalam kesempatan ini sekali lagi dan berkali nya saya ingin mohon
kepada kerajaan khususnya kementerian untuk meluluskan pembinaan sekolah
menengah dan rendah yang baharu di Seri Iskandar dan juga bangunan baharu Pejabat
Pendidikan di Daerah Perak Tengah.

Tuan Yang di-Pertua, saya ingin menyentuh soal pendidikan tinggi di negara ini.
Terima kasih di bawah peruntukan RM450 juta bagi PerantiSiswa Keluarga Malaysia
sangat diperlukan bagi mahasiswa-mahasiswa kita di seluruh IPT. Ini termasuk juga
peruntukan RM6.6 bilion bagi program pemerkasaan TVET sebagai melahirkan pelajar
berkemahiran separa tinggi untuk pembangunan negara. Bagi lepasan Institut Kemahiran
Tinggi Belia Negara yang sebenarnya di bawah Kementerian Belia dan Sukan, kursus
yang ditawarkan kepada mereka ini adalah sijil lanjutan diploma.

Jadi, saya ingin bertanya sejauh manakah peluang dan syarat graduan IKTBN ini
memasuki universiti awam di negara ini bagi melanjutkan pendidikan sehingga ke
peringkat sarjana muda? Mohon penjelasan. Di institusi pendidikan ini pun mesti ada
faktor wow untuk belajar, seperti di sesetengah kolej komuniti. Lokasi mereka terletak di
kawasan mungkin di deretan kedai yang kadang-kadang tidak kondusif, sesak dengan
kenderaan, keselamatan tidak terjamin dan kawasan persekitaran yang kotor. Jadi, saya
mohon kementerian mengambil berat dan mohon penjelasan.

Seterusnya Tuan Yang di-Pertua, isu kesihatan. Malaysia dikenali sebagai negara
yang mempunyai sistem kesihatan yang baik. Malah kita juga mempunyai sektor
pelancongan kesihatan yang terbaik di rantau ini. Dalam pada itu, masih terdapat rakyat
yang tidak mempunyai akses yang baik terhadap sistem ini terutama golongan yang
berpendapatan rendah. Berapa peratus B40 yang telah mendaftar dan menerima
kemudahan PeKa B40 dan mySalam ini?

Suka untuk saya menekan akan komitmen berterusan oleh kerajaan untuk
meneliti dan memperhalus semula pembinaan kerja-kerja menaik taraf klinik-klinik
kesihatan di seluruh negara bagi mencapai matlamat, merapatkan jurang perbezaan
fasiliti atau Kemudahan kesihatan bandar dan juga luar bandar.

Oleh yang demikian, saya ingin memohon kepada pihak kementerian dan
kerajaan untuk membina sebuah klinik kesihatan baharu di pekan Parit yang mana
keadaannya sekarang adalah sangat lama dan tidak begitu selesa. Dengan kewujudan
sebuah klinik kesihatan baharu di Parit ini, boleh disifatkan sebagai suatu keperluan prioriti
yang perlu diberikan perhatian khususnya oleh kerajaan dan juga Kementerian Kesihatan.

Tuan Yang di-Pertua, kajian Indeks Budaya Sukan Malaysia 2019 oleh Institut
Penyelidikan Pembangunan Belia Malaysia menunjukkan bahawa tahap budaya sukan
rakyat Malaysia masih berada di tahap yang sederhana. Dengan skor yang dicatatkan
hanya sekitar 58.8 peratus. Ditambah dengan situasi pandemik COVID-19 yang
merencatkan segala aktiviti sosial dan rekreasi rakyat Malaysia. Tahap pembudayaan
