82 DR.09.11.2021

Tuan Yang di-Pertua, perkara yang kelima. Hulu Selangor ingin bertanya, apakah
jadi pada JASA yang telah dijenamakan semula kepada Jabatan Komunikasi Komuniti
(JKOM). Kelihatan seperti tiada sebarang peruntukan untuk tahun 2022 tetapi terdapat
maklumat bahawa jabatan ini masih berfungsi dan telah ditukarkan ke bawah penyeliaan
kementerian lain.

Sekiranya masih diteruskan untuk tahun 2022, Hulu Selangor tetap dengan
pendirian bahawa perbelanjaan ini tidak diperlukan pada masa sekarang, negara masih
bergelut dalam memerangi pandemik COVID-19. JKOM ini adalah pembaziran wang
rakyat oleh pihak kerajaan. Tidak perlu ditubuhkan jabatan khas untuk membazirkan wang
rakyat.

Malah Hulu Selangor mencadangkan sekali lagi agar Jabatan Penerangan
(JaPen) terus diperkasakan. Peranan JaPen yang begitu dekat dengan komuniti dan
sering menganjurkan pelbagai program berimpak baik buat masyarakat. la tidak dinafikan
prestasinya yang cemerlang. Malah Hulu Selangor memuji Jabatan Penerangan Hulu
Selangor yang aktif dan tidak ketandusan idea dalam menyebar maklumat yang efektif.
Justeru, diharapkan kerajaan dapat menilai semula keputusan kerajaan sekiranya JKOM
ini masih dilaksanakan pada tahun 2022.

Begitu juga dengan peruntukan Penggerak Komuniti Tempatan dilihat untuk tahun
2022 masih diberikan peruntukan RM8 juta, juga dilihat ia tidak wajar diteruskan.
Seharusnya kerajaan mengoptimumkan program sedia ada seperti komuniti Rukun
Tetangga. la juga antara produk kerajaan yang berjaya dilaksanakan dan impak sampai
ke pelosok negara.

01730

Seharusnya kerajaan memperkasakan sahaja KRT, bukannya menubuhkan
program baharu dan kelihatan masing-masing dengan izin, working in silo sedangkan di
bawah pentadbiran kerajaan yang sama. Oleh itu, Hulu Selangor mohon dengan
semangat Keluarga Malaysia, hentilah peruntukan yang bersifat menyebelahi sesetengah
politik sahaja.

Tuan Yang di-Pertua, perkara kelima mengenai Jabatan Landskap Negara.
Dilihat adanya peruntukan bagi pembangunan landskap. Hulu Selangor mohon pihak
kementerian bantu kawasan Hulu Selangor bagi menaik taraf landskap di kawasan Perigi
Tujuh Serendah. Kawasan pelancongan secara yang dilihat berpotensi untuk menarik
pelancong. Malah, pelbagai aktiviti dan program kemasyarakatan yang sering dijalankan
di kawasan tersebut. Hulu Selangor memerlukan kepakaran daripada pihak Jabatan
Landskap Negara untuk bersama-sama membangunkan potensi yang ada di Perigi Tujuh
Serendah.

Tuan Yang di-Pertua, seterusnya Hulu Selangor ingin menyentuh aspek
infrastruktur. Hulu Selangor meneruskan perjuangan untuk mengangkat permohonan
infrastruktur jalan di daerah ini agar dapat dinaiktarafkan, terutamanya bagi jalan
persekutuan FT01. Selain itu, FT1208 bersimpangan Kampung Koskan ke Sungai Buaya
yang sering melibatkan kemalangan kenderaan berat dan juga FT3208 Missing Link dari
simpang FT01 Sungai Choh ke Bukit Beruntung. Antara jalan raya yang kritikal yang perlu
diberi perhatian oleh kerajaan kerana saban tahun peningkatan kes kematian yang sering
berlaku.

Tuan Yang di-Pertua, perkara yang terakhir sedikit sahaja, Hulu Selangor ingin
menyentuh mengenai aspek belia dan sukan. Hulu Selangor ingin mengucapkan terima
kasih kepada Yang Berhormat Menteri sebelum ini yang bersama-sama ingin menjayakan
aspirasi agar sebuah kompleks sukan Daerah Hulu Selangor diwujudkan di daerah ini.
Tapak yang dicadangkan telah diluluskan oleh Kerajaan Negeri Selangor dan dalam
proses pewartaan.

Justeru itu, saya berharap pihak Yang Berhormat Menteri yang baharu ini juga
dapat meneruskan inisiatif ini murni. Kompleks ini pastinya akan memberi seribu manfaat
buat warga Hulu Selangor. Belia-belia pastinya akan lebih aktif menganjurkan pelbagai
aktiviti kesukanan apabila terbinanya kompleks ini.
