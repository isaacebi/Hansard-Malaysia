18 DR.28.10.2021

memasukkan bil Indah Water dalam bil air. Saya hendak tanya, sama ada cadangan
tersebut kementerian masih memegang pendirian untuk setuju atau masih dalam kajian.

Keduanya, sekiranya kementerian bersetuju dengan cadangan itu, adakah ini
bermakna selepas cantuman bil air dengan bil Indah Water ini hutang yang tunggakan
sebelum ini akan masuk kira juga sekali dalam bil itu dan sekiranya tidak bayar maka akan
potong bekalan air tersebut? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Alor Setar, sila Yang Berhormat Menteri.

Dato’ Tuan Ibrahim bin Tuan Man: Isu utama kita bil pembetungan ialah kita
tidak boleh melakukan pemotongan ke atas pembetungan, sistem pembetungan. Apa
yang berlaku ialah kita berusaha supaya tunggakan-tunggakan yang terkumpul dapat kita
atasi. Antara mekanisme sebagaimana disebut ialah untuk mencantumkan bil tersebut, bil
air bersama dengan bil pembetungan.

Untuk makluman Dewan yang mulia, hingga setakat ini dua iaitu di Labuan dan
Terengganu telah pun melaksanakan bil bersepadu ini. Kita sedang mengkaji juga
beberapa kaedah lain termasuk juga mengadakan perbincangan. Untuk makluman
Dewan yang mulia juga, satu libat urus berhubung dengan isu tunggakan bil pembetungan
bagi premis Kerajaan Persekutuan bersama dengan semua ketua akauntan kementerian
telah diadakan pada 25 Ogos 2020

Lanjutan daripada itu, kita dapati pembayaran bil dapat kita tingkatkan dan saya
jangka bahawa isu-isu tunggakan dapat kita atasi daripada semasa ke semasa, insya-
Allah. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Menteri. Soalan tambahan kedua, saya jemput Yang Berhormat Tebrau.

Dato’ Haji Che Abdullah bin Mat Nawi [Tumpat]: Tumpat, tumpat.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Tebrau sebab dia bangun dahulu. Sila, Yang Berhormat Tebrau.

Tuan Steven Choong Shiau Yoon [Tebrau]: Terima kasih. Yang Berhormat
Menteri, memandangkan IWK memainkan satu peranan yang penting untuk memastikan
air kumbahan dirawat dengan baik dan tidak akan dilepaskan tanpa dirawat atau kurang
dirawat, akibatnya akan mencemari sungai-sungai kita.

01110

Dengan pendedahan tunggakan yang begitu besar yang disebut oleh Yang
Berhormat Menteri, adakah ini akan menjejaskan prestasi IWK dalam kerja selenggaraan?
Sila menjawab, terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri.

Dato' Sri Tuan Ibrahim bin Tuan Man: Terima kasih. Untuk makluman Dewan
yang mulia bahawa walaupun kos tunggakan itu agak tinggi, sehingga setakat ini kerajaan,
IWK masih lagi dapat melaksanakan kerja dengan baik. Untuk makluman juga, bahawa
kita baru mengambil alih satu negeri di Kelantan daripada Syarikat Majaari, diambil alih
oleh IWK.

Kedua, Bandar Raya Johor Bahru dan Pasir Gudang juga telah diambil alih.
Dengan pengambilalihan ini, menggambarkan prestasi IWK walaupun ada tunggakan, kita
masih boleh menjalankan tugas dengan baik. Menjelang tahun 2023, Kerajaan Pusat tidak
lagi membiayai IWK dan kita jangka bahawa kita dapat menjana pendapatan sendiri bagi
menguruskan penyeliaan ini.

Untuk makluman juga, kita melaksanakan Sistem Pembetungan Bersepadu
kepada hampir semua bandar utama. Kita yakin dengan usaha ini kita dapat tingkatkan
servis kita kepada masyarakat dan pastikan air yang kita rawat di loji-loji pembetungan
bukan lagi discaj ke sungai, bahkan dihantar ke industri untuk selain daripada makan dan
