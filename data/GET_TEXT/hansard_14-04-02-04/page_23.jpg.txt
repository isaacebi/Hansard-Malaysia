DR.28.10.2021 15

yang telah memberikan jawapan tadi. Saya ingin merakamkan ribuan terima kasih dan
tahniah kerana membaik tambah dan sistem pelbagai untuk mengatasi bencana.

Saya hendak membincangkan tentang sama ada NADMA ini mengenalkan akta
menangani risiko bencana yang bertujuan untuk mengatasi masalah-masalah bencana
yang sedang melanda negara kita.

Soalan saya, berapakah bilangan kes bencana yang berlaku di seluruh negara
dan nyatakan setakat manakah keberkesanan dasar dan akta ini dalam mengurangkan
risiko kejadian bencana alam dan setakat manakah maklum balas serta laporan yang
diterima tentang keberkesanan dan memperkembangkan dasar akta tersebut mengikut
kesesuaian modus operandi terkini? Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sabak Bernam. Sila Yang Berhormat Timbalan Menteri.

Datuk Mastura binti Tan Sri Dato’ Mohd Yazid: Terima kasih, soalan yang baik.
Banyak soalannya.

Tuan Yang di-Pertua, berdasarkan Arahan No. 20 Majlis Keselamatan Negara,
saya pada hari ini ingin berkongsi ya takrifan apa itu bencana. Bukan hanya dengan Yang
Berhormat Sabak Bernam tetapi dengan semua Yang Berhormat supaya kita tidak lagi
mentakrif bencana ini berbagai-bagai dan kita tahu di mana keperluan NADMA sampai
kepada sesuatu bencana itu.

Berdasarkan Arahan No. 20, Majlis Keselamatan Negara, bencana Yang
Berhormat ditakrifkan sebagai “kejadian yang menyebabkan gangguan kepada aktiviti
masyarakat dan urusan negara, melibatkan kehilangan nyawa, kerosakan harta benda,
kerugian ekonomi dan kemusnahan alam sekitar yang melangkaui kemampuan
masyarakat untuk mengatasinya dan memerlukan tindakan penggemblengan sumber
yang ekstensif’.

Di antara bencana— ada senarai, saya baca dengan cepat. Bencana alam,
bencana_ industri, kemalangan pengangkutan barangan berbahaya, keruntuhan
bangunan, kemalangan udara, pelanggaran, kegelinciran pengangkutan rel, kebakaran
struktur khas, kemalangan kimia biologi, radiologi dan nuklear, jerebu, pandemik dan lain-
lain bencana yang diisytiharkan kerajaan. Jadi Yang Berhormat, banjir kilat bukan
ditakrifkan sebagai bencana.

01100

Walau bagaimanapun, memandangkan Yang Berhormat Sabak Bernam
bertanyakan mengenai bencana alam, izinkan saya untuk memaklumkan pada tahun ini
sehingga September 2021 analisis kejadian bencana alam mengikut jenis adalah seperti
yang berikut.

Pertama, bencana banjir melibatkan sebanyak 48 daerah, 12,853 orang mangsa,
enam kes kematian dan pembukaan 224 buah pusat pemindahan sementara (PPS).
Bencana tanah runtuh yang berlaku di Sungai Buloh dan Gombak, Selangor melibatkan
28 orang mangsa dan pembukaan sebanyak dua buah PPS dan bencana gempa bumi
yang berlaku di Semporna dan Kundasang, Sabah tidak melibatkan mangsa dan
pembukaan PPS.

Ingin saya maklumkan juga bahawa banjir kilat seperti saya sebut tadi, tidak
dianggapkan sebagai bencana dan ia adalah kejadian yang berlaku dalam tempoh yang
singkat dan melibatkan sejumlah kecil mangsa dan tiada kemungkinan untuk ianya
merebak. Aduan mengenai banjir kilat boleh diajukan kepada pihak berkuasa tempatan
dan jabatan yang berkaitan, Yang Berhormat.

Kedua, saya ingin memaklumkan bahawa dasar pengurangan risiko bencana
masih di peringkat akhir penyediaan manakala Akta Agensi Pengurusan Bencana Negara
seperti Yang Berhormat tanya tadi, masih di peringkat penyediaan draf awal setelah
kedua-dua dokumen ini dimuktamadkan Yang Berhormat, barulah indikator berkaitan
dapat dibangunkan untuk pengukuran keberkesanan instrumen ini secara kuantitatif.
