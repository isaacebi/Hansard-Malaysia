24 DR.28.10.2021

balas kecemasan komputer dengan izin computer emergency response team di peringkat
ketua sektor dan Agensi CNII.

Akhir sekali, melalui inisiatif komprehensif yang digariskan ini kerajaan dapat
mengetahui situasi keselamatan siber semasa dan tahap kesiapsiagaan negara dalam
memastikan ia dilindungi daripada risiko ancaman siber dari dalam dan luar negara.

01130

Pelaksanaan MCSF juga digariskan sebagai strategi yang akan dirujuk dalam
RMke-12 aspek pengukuhan keselamatan siber dalam Strategi A1— Menyediakan
Persekitaran yang Menyokong Pertumbuhan Ekonomi Digital. Terima kasih.

Dato’ Mahfuz bin Haji Omar [Pokok Sena]: Soalan tambahan.
Tuan Yang di-Pertua: Terima kasih. Yang Berhormat Dungun ya.

Tuan Haji Wan Hassan bin Mohd Ramli [Dungun]: Terima kasih atas jawapan
Yang Berhormat Timbalan Menteri. Bila berkaitan dengan serangan siber, mesti ada
jaminan perlindungan dan memerlukan pertahanan. Pertahanan memerlukan latihan.
Untuk membuktikan keberkesanan terhadap keputusan akhir ialah perlindungan dari
serangan siber.

Soalan saya. Adakah kerajaan melaksanakan latih amal krisis siber dan sejauh
manakah keberkesanan Latih Amal Krisis Siber Negara tersebut dalam mempertingkatkan
keupayaan agensi-agensi dalam menangani serangan siber? Terima kasih Tuan Yang
di-Pertua.

Tuan Yang di-Pertua: Silakan, Yang Berhormat Timbalan Menteri.

Datuk Mastura binti Tan Sri Dato’ Mohd Yazid: Terima kasih Yang Berhormat,
terima kasih Tuan Yang di-Pertua. Yang Berhormat, kerajaan sebenarnya telah mula
melaksanakan Latih Amal Krisis Siber Negara yang ditanya oleh Yang Berhormat ini
sebagai salah satu daripada perkara yang digariskan dalam Pelan Pengurusan Krisis
Siber Negara yang telah dibangunkan sejak tahun 2008. Latih Amal Krisis Siber Negara
yang turut dikenali sebagai X-Maya, Yang Berhormat, merupakan latih amal simulasi
bersepadu yang diadakan bagi menilai kesiapsiagaan dan tindak balas agensi-agensi
Infrastruktur Kritikal Maklumat Negara (CNII) terhadap serangan siber serta menguji
keberkesanan prosedur yang telah dibangunkan.

Latih amal ini julung kali diadakan pada tahun 2008 dan terus sampai tahun 2017.
Di samping pelaksanaan Latih Amal Krisis Siber Negara, latih amal krisis siber di peringkat
sektor juga turut dilaksanakan, Yang Berhormat.

Simulasi insiden serangan siber yang dipilih sewaktu latih amal ini adalah
berdasarkan situasi sebenar-benarnya serangan siber dan trend ancaman yang terkini.
Berdasarkan kepada penganjuran enam siri latih amal yang terdahulu, adalah didapati
bahawa... [Disampuk]

Tuan Yang di-Pertua, saya ada sedikit lagi. Tahap kesiapsiagaan dalam kalangan
agensi CNII telah menunjukkan peningkatan sejak penyertaan mereka dalam latih amal
ini. Kebanyakan organisasi mula sedar betapa pentingnya untuk mempunyai mekanisme
dalaman yang betul dan prosedur dalam menguruskan insiden keselamatan siber.

Walau bagaimanapun, masih terdapat jurang keupayaan antara agensi organisasi
CNII dalam mereka yang mengendalikan insiden keselamatan siber. Kerajaan melalui
NACSA masih perlu untuk meningkatkan pelaksanaan program dalam inisiatif bagi
mengurangkan jurang ini. Strategi Keselamatan Siber Malaysia 2020-2024 yang telah
dilancarkan pada 12 Oktober 2020 turut menggariskan pelaksanaan latih amal krisis siber
ini. Terima kasih, Tuan Yang di-Pertua.

Tuan Yang di-Pertua: Yang Berhormat Pokok Sena.

Dato’ Mahfuz bin Haji Omar [Pokok Sena]: Baik, terima kasih Tuan Yang di-
Pertua. Peperangan siber sekarang ini sudah menjadi satu kaedah untuk tindak balas
terhadap peperangan yang berlaku peperangan sebenar ini.
