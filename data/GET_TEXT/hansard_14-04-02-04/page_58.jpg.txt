50 DR.28.10.2021

Tuan Yang di-Pertua, masa ada lebih kurang satu minit lagi. Saya hendak respons
terhadap apa yang dibangkitkan oleh beberapa orang sahabat iaitu Yang Berhormat
Sepang, kemudian Yang Berhormat Tumpat berkaitan dengan isu Timah yang telah
mewujudkan suasana yang tidak selesa di kalangan masyarakat terutamanya orang Islam
di negara kita.

Untuk makluman Dewan yang mulia ini Tuan Yang di-Pertua, sebenarnya
kebetulan kelmarin, kementerian telah mengadakan sesi libat urus dengan syarikat
pengeluar bersama dengan Yang Berhormat Menteri Komunikasi, Yang Berhormat
Menteri Perpaduan, Yang Berhormat Menteri Agama dan juga pegawai dari MITI,
berbincang tentang isu yang dibangkitkan oleh masyarakat yang menjadikan ia suatu
benda yang havoc sekarang.

Alhamdulillah, dapatan tersebut cukup menggembirakan di mana pihak syarikat
telah pun membuat satu komitmen untuk mengkaji balik dan memahami akan keresahan
dan juga kerisauan masyarakat umat Islam. Jadi, ini menunjukkan bahawa Keluarga
Malaysia yang berada di Malaysia ini cukup prihatin tanpa mengira bangsa, agama dan
kepercayaan. Kita berharap dalam masa terdekat, kementerian ataupun kerajaan akan
mengeluarkan satu kenyataan yang menggembirakan semua pihak, menggembirakan
pihak peniaga, pengusaha dan menggembirakan rakyat yang terkesan ataupun yang
sensitif dengan hal tersebut.

Tuan Yang di-Pertua, saya rasa itu sahajalah...
Tuan Syed Saddiq bin Syed Abdul Rahman [Muar]: Yang Berhormat Menteri.

Dato’ Rosol bin Wahid: Apa yang ingin saya kongsikan— ya Yang Berhormat
Muar. Okey, sila.

Timbalan Yang di-Pertua [Dato' Mohd Rashid Hasnon]: Sila Yang Berhormat
Muar.

Tuan Syed Saddiq bin Syed Abdul Rahman [Muar]: Saya hendak tanya sedikit.
Saya faham pendirian kerajaan dalam bab ini dan rundingan sedang berlaku berkenaan
isu mungkin disalah tafsir.

Persoalan saya, jika nama senang untuk disalah tafsir, saya lihat di media sosial,
ramai juga yang troll kata adakah kita akan tukar nama coklat Daim kerana nama berkait
rapat dengan Tun Daim ataupun minuman Dutch Lady yang boleh dikaitkan juga dengan
nama wanita seperti orang kata Timah dan banyak contoh lain? Ada rakan saya di negara
luar kongsikan kerana berita ini sudah viral sampai ke luar negara. Ada juga minuman
yang berkait rapat dengan nama seseorang presiden Parti Islam. Adakah itu juga akan
ditukar?

Saya berharap apa pun pendirian kerajaan, perkara seperti ini harus diperjelaskan
supaya kes-kes lain tidak timbul kerana isu salah faham. Terima kasih Yang Berhormat
Menteri.

Dato’ Rosol bin Wahid: Terima kasih adinda saya daripada Yang Berhormat
Muar. Terima kasih kerana sebut dan cukup bernas saya rasa kerana ia suatu pandangan
yang cukup baik untuk ditengok secara keseluruhan. Ini kerana kita tidak mahu kita tengok
case by case. Selepas ini ada isu lain pula, kita jawab lain.

Jadi cuma saya setuju dengan apa yang dibangkitkan dicelah oleh kakanda saya
daripada Yang Berhormat Shah Alam tentang bahawa isu ini sebenarnya digembar-
gemburkan ataupun disensasikan untuk kepentingan politik. Saya amat setuju.

Jadi, kita harap selepas daripada ini, kita akan dapat melahirkan ataupun
mewujudkan satu masyarakat yang matang, masyarakat yang berhemah dan masyarakat
yang bertanggungjawab, yang tidak mengambil kesempatan atas apa sahaja isu untuk
kepentingan dan juga untuk keuntungan sesetengah pihak. Itu harapan saya.

Okey, sila Yang Berhormat Shah Alam.

Timbalan Yang di-Pertua [Dato' Mohd Rashid Hasnon]: Sila Yang Berhormat
Shah Alam.
