DR.28.10.2021 101

berteknologi tinggi sebagai mana yang diumumkan oleh Yang Amat Berhormat Perdana
Menteri semasa pembentangan RMke-12 baru-baru ini.

Tuan Yang di-Pertua, dalam kesempatan ini saya suka menyebut beberapa
perkara. Pertamanya, seperti mana yang kita sedia maklum, bidang teknologi angkasa ini
bukan hanya tertakluk kepada bidang astronomi dan angkasa lepas semata-mata.
Namun, bidang telekomunikasi pemetaan satelit juga merupakan antara cabaran yang
penting untuk diberi perhatian. Dalam penggunaan teknologi yang kian canggih ini, bidang
pertanian ada pertanian pintar dan smart farming, dengan izin, umpamanya. Namun,
untuk sektor perikanan pula, bagaimana kerajaan boleh memanfaatkan kecanggihan
teknologi angkasa ini untuk membantu para nelayan dalam mendapatkan hasil tangkapan
yang lebih banyak tetapi dengan kos yang lebih rendah. Pada masa yang sama, dapat
mengekalkan keseimbangan ekosistem lautan agar sumber hasil lautan tidak mengalami
short supply, dengan izin, dalam tempoh jangka masa panjang.

Tuan Yang di-Pertua, seterusnya tujuan utama diwujudkan akta ini adalah untuk
mengadakan suatu peruntukan bagi kesalahan berkaitan angkasa. Justeru, saya ingin
membangkitkan persoalan mengenai statistik salah laku yang telah dilakukan oleh pemain
industri ini di bawah kesalahan kawal selia dan tadbir urus. Sehingga kini berapa kerugian
yang dialami oleh pihak kerajaan oleh negara kesan tadbir urus dan kawal selia yang salah
ini? Selain itu, apa kekurangan aspek kawal selia yang dikenal pasti oleh kerajaan?
Apakah perancangan pihak kerajaan bagi menangani agar matlamat untuk menjadikan
Malaysia sebagai pemangkin dalam industri aeroangkasa menjelang 2030 dapat dicapai?

Tuan Yang di-Pertua, walaupun Malaysia bukanlah sebuah negara yang terkenal
dalam bidang teknologi aeroangkasa, namun kita patut berbangga dengan kebolehan dan
kemampuan anak muda tempatan yang mampu mencipta nama di peringkat global di
peringkat antarabangsa dalam mencipta teknologi tinggi aeroangkasa ini. Saya
mengambil contoh, sebuah syarikat teknologi tinggi aeroangkasa yang bertapak di Kuala
Lumpur iaitulah Independent-X Aerospace Sdn. Bhd (IDXA) diterajui sepenuhnya oleh
anak tempatan. Sehingga kini telah banyak prototaip yang dicipta dan mendapat
pengiktirafan di peringkat antarabangsa. Saya yakin sebenarnya terdapat lebih ramai
anak tempatan di luar sana yang berkecimpung dalam industri ini dan wajar diberi
perhatian dan sokongan penuh oleh pihak kerajaan, terutama daripada aspek dana dan
kewangan.

Tuan Yang di-Pertua, oleh itu saya ingin mencadangkan kepada pihak kerajaan
untuk mengenal pasti anak-anak tempatan yang berbakat dalam bidang ini agar
kepakaran mereka dapat dimanfaatkan secara optimum bagi tujuan meningkatkan
teknologi aeroangkasa negara sedia ada, sekali gus kelak Malaysia mampu berdiri sebaris
dengan negara-negara maju dalam industri ini.

Selain itu, saya turut ingin mencadangkan agar kerajaan turut serta terlibat dalam
usaha sama untuk mempatenkan hasil kejuruteraan aeroangkasa anak tempatan agar
kreativiti mereka terpelihara.

Seterusnya Tuan Yang di-Pertua, selaku peneraju bidang Sains, Teknologi,
Inovasi dan Ekonomi (STIE) di negara ini, Kementerian Sains, Teknologi, Inovasi (MOSTI)
dilihat telah merangka dan merancang pelbagai strategi program dan inisiatif bagi
memastikan kemajuan sains dan teknologi bergerak seiring dengan pertumbuhan
ekonomi negara.

Seiring dengan perkembangan pesat teknologi masa kini dan peningkatan aktiviti
berkaitan teknologi angkasa oleh sektor kerajaan, industri dan akademia, memang jelas
terdapat peningkatan keperluan sumber tenaga pakar dan bekalan bakat dalam bidang
sains, teknologi, kejuruteraan dan matematik (STEM). Namun begitu, berasaskan
Laporan Kementerian Pendidikan yang dikeluarkan pada tahun lepas, menunjukkan
bahawa bilangan pelajar sekolah yang mengambil jurusan STEM masih kurang daripada
sasaran 60 peratus, bahkan tidak sampai separuh daripada angka keseluruhan. Daripada
jumlah itu, sebanyak 66.6 peratus pelajar memilih bidang latihan serta Pendidikan dan
Latihan Teknikal dan Vokasional (TVET) manakala baki 20.51 peratus lagi merupakan
pelajar aliran Sains tulen.
