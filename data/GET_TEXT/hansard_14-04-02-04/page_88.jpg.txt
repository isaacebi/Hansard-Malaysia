80 DR.28.10.2021

[Rang undang-undang dilaporkan dengan tidak ada pindaan; dibacakan kali yang
ketiga, disokong oleh Menteri Perpaduan Negara (Datuk Halimah binti Mohamed Sadique)
dan diluluskan]

RANG UNDANG-UNDANG LEMBAGA ANGKASA MALAYSIA 2020
Bacaan Kali Yang Kedua dan Ketiga
5.57 ptg.

Timbalan Menteri Sains, Teknologi dan Inovasi [Datuk Haji Anmad Amzad
bin Mohamed @ Hashim]: Assalamualaikum warahmatullahi wabarakatuh. Bismillahi
Rahmani Rahim. Tuan Yang di-Pertua, saya mohon mencadangkan iaitu rang undang-
undang bernama suatu akta untuk menubuhkan Lembaga Angkasa Malaysia, untuk
mengawal selia aktiviti berkaitan angkasa yang tertentu, bagi tujuan keselamatan untuk
mengawal selia pendaftaran objek angkasa dan untuk mengadakan peruntukan bagi
kesalahan berkaitan angkasa yang tertentu dan perkara yang berkaitan dibacakan kali
yang kedua sekarang.

Tuan Yang di-Pertua, usaha penggubalan Rang Undang-undang Lembaga
Angkasa Malaysia berbangkit daripada keperluan negara untuk memperkasakan
pembangunan sektor angkasa yang turut meliputi urusan mengawal selia aktiviti berkaitan
angkasa. Peningkatan penggunaan teknologi angkasa di dalam bidang komunikasi,
navigasi, pengurusan sumber, pembangunan dan keselamatan negara serta manfaat
yang diperolehi, telah menarik minat bukan sahaja pihak kerajaan tetapi juga pihak industri
dan institusi pengajian tinggi untuk terlibat sama di dalam aktiviti pembangunan teknologi
angkasa.

Selaras dengan peningkatan perkembangan teknologi semasa yang menuju ke
arah Revolusi Industri 4.0 dengan izin, big data analytics dan kemajuan teknologi
maklumat dan komunikasi, peningkatan keperluan terhadap data, imej serta maklumat
yang diperolehi daripada teknologi angkasa telah melonjakkan pembangunan industri
angkasa di seluruh dunia.

Berdasarkan laporan dengan izin, Satellite Industry Association, pendapatan
ekonomi angkasa di peringkat antarabangsa bagi tahun 2020 mencecah USD371 bilion
yang mana sebanyak USD271 bilion disumbangkan oleh industri satelit yang merangkumi
industri pelancaran sebanyak dua peratus, pembuatan satelit sebanyak lima peratus,
infrastruktur bumi 50 peratus dan perkhidmatan satelit 43 peratus yang terdiri daripada
aplikasi sains remote sensing, komunikasi dan keselamatan negara.

01710

Dijangkakan pendapatan daripada industri angkasa ini akan terus meningkat
sehingga melebihi USD1 trilion menjelang tahun 2040. Tuan Yang di-Pertua, di Malaysia
penglibatan di dalam sektor angkasa telah dimulakan seawal tahun 1988 dengan
menumpukan kepada pembangunan program dan aktiviti hiliran atau downstream dengan
izin, teknologi angkasa yang telah dimanfaatkan sepenuhnya bagi meningkatkan
kecekapan penyampaian perkhidmatan kerajaan  serta menyumbang kepada
kesejahteraan rakyat.

Sebagai contoh, teknologi remote sensing melalui penggunaan Sistem Maklumat
Geospatial Tanaman Padi (MakGeoPadi) telah dimanfaatkan oleh seramai 37,916
pesawah padi bagi 12 jelapang padi di seluruh negara. Sistem ini telah meningkatkan
sehingga 57 peratus kecekapan mengurus dan memantau tanaman padi serta
meningkatkan sehingga 30 peratus kecekapan mengurus subsidi baja dan racun oleh
kerajaan.

Portal iDengue pula adalah merupakan satu platform pelaporan maklumat denggi
harian dan lokasi wabak denggi yang bertujuan untuk meningkatkan kesedaran orang
awam dan komuniti setempat yang berada di dalam kawasan wabak denggi untuk
mengambil langkah pencegahan dan kawalan seperti membersihkan kawasan
