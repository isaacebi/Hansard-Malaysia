102 DR.28.10.2021

Tuan Yang di-Pertua, oleh itu adalah dikhuatiri bekalan bakat dalam bidang STEM
tidak dapat menampung keperluan sumber tenaga pakar dalam bidang STEM bagi sektor
industri angkasa yang semakin meningkat. Sehubungan itu, saya ingin memohon
penjelasan daripada Yang Berhormat Timbalan Menteri untuk menyatakan, adakah
dengan wujudnya Rang Undang-undang Lembaga Angkasa Malaysia ini, MOSTI boleh
meningkatkan minat dan kesedaran pelajar dan anak-anak generasi muda kita terhadap
bidang teknologi angkasa? Apakah jaminan yang boleh diberikan pada masa ini?

Itu sahaja perbahasan saya. Sekian, terima kasih. Saya mohon menyokong.

Timbalan Yang di-Pertua [Dato' Mohd Rashid Hasnon]: Yang Berhormat
Kemaman. Ahli-ahli Yang Berhormat, seramai 13 orang Ahli Yang Berhormat telah
berbahas. Sekarang saya jemput Yang Berhormat Menteri untuk menjawab. Silakan, 15
minit.

6.46 ptg.

Timbalan Menteri Sains, Teknologi dan Inovasi [Datuk Haji Anmad Amzad
bin Mohamed @ Hashim]: Assalamualaikum, terima kasih Tuan Yang di-Pertua.
Pertama sekali, saya ucapkan terima kasih kepada kesemua 13 orang Ahli-ahli Yang
Berhormat yang telah mengambil bahagian dalam perbahasan peringkat dasar bagi Rang
Undang-undang Lembaga Angkasa Malaysia ini. la menunjukkan sokongan padu dalam
konteks Keluarga Malaysia untuk memperkasakan agenda sains, teknologi dan inovasi
negara di dalam bidang sains angkasa.

Bagi menjawab soalan yang pertama daripada Yang Berhormat Permatang Pauh
mengenai bagaimana Program R&D dapat dibuat dengan MYSA untuk memaksimumkan
penghasilan padi iaitulah aplikasi MakGeoPadi bagi mendapatkan pelaburan. MOSTI
melalui MYSA telah menjalinkan kerjasama dengan agensi dan jabatan di bawah
Kementerian Pertanian dan Industri Makanan sejak tahun 2010 bagi memastikan
pengurusan pertanian dengan lebih cekap dan berkesan melalui pemantauan jelapang
menggunakan teknologi satelit remote sensing padi setiap 11 hari sepanjang musim
penanaman padi.

MYSA mempunyai 136 orang penyelidik daripada 17 bidang kepakaran dan
bersedia untuk berkongsi kepakaran dengan pelbagai pihak sama ada akademi swasta
serta industri. Selain daripada 40 sistem aplikasi berteraskan teknologi angkasa yang
telah dibangunkan dan telah saya sebutkan dalam pembentangan tadi, MYSA juga
menyasarkan pembangunan lima sistem aplikasi baharu setiap tahun berdasarkan
keperluan pengguna di seluruh negara.

Seterusnya, mengenai manfaat Dasar Angkasa Negara 2030. Untuk makluman
Yang Berhormat, peningkatan penggunaan teknologi angkasa di dalam bidang
komunikasi, navigasi, pengurusan sumber pembangunan dan keselamatan negara serta
manfaat yang telah diperoleh, telah menarik minat bukan sahaja pihak kerajaan tetapi juga
pihak industri dan institusi pengajian tinggi untuk terlibat sama dalam aktiviti
pembangunan teknologi angkasa.

Perkembangan ini telah mencetuskan keperluan kepada usaha penggubalan
Rang Undang-undang Lembaga Angkasa Malaysia 2020 yang dibentangkan pada hari ini
untuk memperkasakan pembangunan sektor angkasa negara yang turut meliputi urusan
mengawal selia keselamatan aktiviti berkaitan dengan angkasa. Rang undang-undang ini
digubal bagi menyediakan satu kerangka perundangan bagi memastikan aktiviti angkasa
lepas negara dilaksanakan secara yang bertanggungjawab, selamat dan terjamin serta
mematuhi segala peraturan dan garis paduan yang dipersetujui di peringkat
antarabangsa.

Kewujudan rang undang-undang ini akan menjadi panduan untuk perkembangan
teknologi angkasa tempatan dan dijangka dapat meningkatkan keyakinan dan minat
industri tempatan dan luar negara untuk melabur dalam sektor angkasa negara.
Seterusnya, dapat merancakkan pertumbuhan industri angkasa, termasuk industri-industri
