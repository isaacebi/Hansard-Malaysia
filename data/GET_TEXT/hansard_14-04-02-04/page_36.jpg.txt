28 DR.28.10.2021

Datuk Arthur Joseph Kurup: Terima kasih Ahli Yang Berhormat. Seperti mana
saya katakan tadi, kita mengadakan beberapa sesi libat urus bersama dengan pemain
industri untuk memperhalus perkara ini. Hasil daripada itu, KKR telah mengemukakan
cadangan untuk mewujudkan semula peruntukan syarat perubahan harga. Akan tetapi itu
adalah untuk projek-projek kerajaan.

Bagi projek swasta, contohnya pembinaan rumah dan sebagainya. Ini sebenarnya
terpulang kepada syarat kontrak ataupun perjanjian di antara dua orang individu atau
pihak swasta tersebut. Sekiranya ada dimasukkan klausa perubahan harga (VOP) dalam
perjanjian di antara dua pihak swasta tersebut, KKR tidak mempunyai kuasa untuk
mengubahsuai perjanjian swasta.

Sebagai maklumat juga untuk Ahli Yang Berhormat, harga binaan seperti bar
bulat, keluli lembut dan simen sahaja yang ada dalam senarai kawalan bekalan di bawah
barang-barang kawalan berjadual di bawah seksyen 5, Akta Kawasan Bekalan 1961.
Kuasa untuk mengawal harga barangan seperti ini adalah tertakluk di bawah bidang kuasa
Kementerian Perdagangan Dalam Negeri dan Hal Ehwal Pengguna. Sekian dan terima
kasih.

9. Tuan Ahmad Fadhli bin Shaari [Pasir Mas] minta Perdana Menteri menyatakan
jumlah bantuan yang telah disalurkan kepada sekolah-sekolah tahfiz persendirian dan
pondok-pondok pengajian agama sepanjang tempoh wabak pandemik COVID-19.

Menteri di Jabatan Perdana Menteri (Hal Enwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh dan salam sejahtera.
Terima kasih kepada Yang Berhormat Pasir Mas. Tuan Yang di-Pertua, pandemik COVID-
19 yang melanda seluruh dunia ini memberi impak yang besar, termasuk dalam sektor
pendidikan.

Justeru itu, kerajaan telah memperkenalkan pelbagai inisiatif bagi membantu
kelangsungan mengoperasi institusi pendidikan di negara ini, termasuk institusi tahfiz
swasta yang berdaftar dengan pihak berkuasa agama negeri. Antaranya ialah dengan
perkenalkan pengajaran dan pembelajaran di rumah (PdPR) bagi membolehkan institusi
terus beroperasi dalam norma baharu.

01150

Sebelum itu, ingin saya jelaskan di Dewan yang mulia ini bahawa berdasarkan
maklumat yang disahkan oleh pihak berkuasa agama negeri, hakikatnya penutupan
institusi tahfiz swasta berdaftar adalah hanya bersifat sementara bagi mematuhi arahan
kerajaan supaya jangkitan wabak COVID-19 dapat diputuskan. Namun begitu, tidak
dinafikan terdapat institusi yang tidak berdaftar yang berhadapan dengan kemerosotan
sumber kewangan impak daripada pandemik ini.

Pada tahun 2020, sebanyak RM100 juta telah diperuntukkan bagi tujuan yang
sama. Daripada jumlah tersebut, sebanyak RM18,596,520 telah diperuntukkan di bawah
Bantuan Khas COVID-19 secara one-off, merangkumi Bantuan Sara Hidup berjumlah
RM800 seorang kepada guru-guru warganegara di institusi pendidikan Islam berdaftar
termasuk guru-guru di institut tahfiz dan bantuan pengurusan operasi dengan peruntukan
RM10 perkapita bagi setiap murid warganegara bagi tujuan pengurusan institusi
berkenaan. Peruntukan pada tahun 2020 telah memberikan manfaat kepada 1,667 buah
tahfiz dengan peruntukan sebanyak RM39,963,810 dan 339 buah pondok dengan jumlah
peruntukan sebanyak RM11,014,030.

Pada tahun 2021, kerajaan sekali lagi menyediakan peruntukan sebanyak RM100
juta secara one-off bagi tujuan selenggara dan naik taraf institusi pendidikan Islam di
bawah penyelenggaraan Lembaga Penasihat Penyelaras Pelajaran Dan Pendidikan Islam
(LEPAI) merangkumi sekolah agama, institusi tahfiz dan pondok. Sehingga Ogos 2021,
sebanyak RM60 juta telah disalurkan kepada 1,066 buah institusi yang layak dan daripada
jumlah tersebut sebanyak RM22,257,100 telah disalurkan kepada 413 buah institut tahfiz
di seluruh negara. Terima kasih Tuan Yang di-Pertua.

Tuan Yang di-Pertua: Silakan Yang Berhormat Pasir Mas.
