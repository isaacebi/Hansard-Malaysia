DR.28.10.2021 45

seksyen 54 iaitu nota barunya daripada perkataan asal ‘mengambil sampel’ ditukar
ataupun dipinda kepada ‘anggapan dan pemeriksaan berkenaan dengan sampel’.

Padahal seksyen dalam perkataan ataupun maksud dalam seksyen ini tiada
perubahan. Saya hendak tanya Yang Berhormat Timbalan Menteri yang akan menjawab
nanti, apa maksudnya? Oleh sebab saya tidak nampak ada nilai substantif terhadap
pindaan ini.

Kedua adalah berkenaan dengan pindaan terhadap seksyen 56. Saya nampak
seksyen 56 selepas pindaan berdasarkan pindaan yang dicadangkan ini, ia akan
memperluaskan kuasa Menteri. Saya nampak di sini daripada huraian yang telah dibuat
oleh Yang Berhormat Timbalan Menteri tadi, dikatakan bahawa pada masa kini Menteri
hanya boleh mengecualikan apa-apa perihal bagi barang-barang yang dimaksudkan
untuk dihantar ke suatu tempat di luar Malaysia atau apa-apa kegunaan atau maksud
tertentu.

Daripada huraian di sini, apa yang saya faham adalah, selepas pindaan ini Yang
Berhormat Menteri akan ada kuasa terhadap perihal barangan yang akan diperdagangkan
dalam negeri. Saya mohon pengesahan daripada Yang Berhormat Timbalan Menteri
nanti, betul atau tidak tafsiran sebegini? Oleh sebab saya nampak daripada tafsiran ini.
Walaupun seksyen yang baru tersebut tidak menyatakan secara tersurat, secara nyata
berkenaan dengan perkara ini.

Kalau betul anggapan saya, Yang Berhormat Menteri yang kita ada, Yang
Berhormat Menteri KPDNHEP sekarang, memang saya yakin beliau akan menggunakan
kuasa dengan sebaiknya. Akan tetapi kalau esok satu hari kita tidak tahu dalam politik ini,
kita dapat Menteri yang mungkin tidak berapa betul, dia salah gunakan kuasa, dia gila
kuasa dan sebagainya, macam mana keadaannya? Kalau buat pindaan sebegini, apa
garis panduan ataupun jaminan terhadap kuasa Menteri supaya kuasa tersebut tidak
disalahgunakan satu hari nanti?

Jadi, saya mohon penjelasan daripada Yang Berhormat Timbalan Menteri.
Perkara ketiga yang saya hendak sebutkan adalah berkenaan dengan penambahan
seksyen 39A yang baru, kuasa menangkap ke dalam akta asal. Kalau kita tengok pada
asalnya, kuasa menangkap diperuntukkan di bawah seksyen 39 hanya melibatkan satu
kesalahan di bawah seksyen 8, Akta 730. Akan tetapi dengan adanya seksyen baru 39A
ini menyebabkan kesalahan-kesalahan di bawah seksyen 5, 16, 17, 20 dan 51 di bawah
Akta 730 ini turut boleh ditahan oleh pegawai yang dilantik, seolah-olah mereka sebagai
polis.

Persoalan saya, saya bukan hendak mempertikaikan kuasa, sebab saya rasa
kalau ada keperluan kena buat selaras dengan perkembangan terkini dagangan,
perniagaan dan sebagainya. Adakah agensi yang terbabit mempunyai kakitangan yang
mencukupi? Saya tidak mahu dengan kekuatan yang sedia ada, pegawai yang diberikan
kuasa dibebani dengan tugasan yang melampau. Oleh sebab kalau mereka cuma buat
kerja untuk kesalahan di bawah seksyen 8, sekarang ini banyak seksyen.

Jadi, adakah akan ada pertambahan kakitangan, pegawai yang terbabit, yang
layak, cadangan daripada kementerian sendiri? Saya nampak, saya secara amnya
bersetuju dengan pindaan-pindaan yang dicadangkan oleh Yang Berhormat Timbalan
Menteri tadi. Saya meneliti dan memang ada keperluan kita melakukan pindaan tersebut.
Cuma satu perkara yang saya rasa, saya anggap ada peninggalan (omission) daripada
mereka yang mendrafkan pindaan rang undang-undang ini adalah tidak mengambil kira
keadaan perdagangan perniagaan semasa.

Kita nampak semenjak negara kita seperti mana negara-negara lain dilanda
pandemik COVID-19 pada setahun setengah yang lepas, banyak perniagaan telah beralih
arah kepada perniagaan secara online. Banyak benda, sama ada benda yang berjenama
hebat, jenama yang kita kenali ataupun banyak jenama baru ataupun barangan yang tidak
pernah diperdagangkan secara online sebelum ini.

Hari ini trendnya bukan lagi perniagaan secara konvensional, kedai runcit biasa,
kedai biasa, tidak. Trendnya ke arah perniagaan online. Jadi, saya hendak tanya kepada
Yang Berhormat Timbalan Menteri, apa ataupun kenapa tiada apa-apa klausa ataupun
