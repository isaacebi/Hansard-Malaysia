DR.28.10.2021 105

juga dengan pegawai penyiasat yang mana pelantikan juga masih belum dibuat oleh Yang
Berhormat Menteri.

Saya juga ingin mengucapkan terima kasih kepada sahabat saya Yang Berhormat
dari Padang Serai. Terima kasih kerana menyokong penubuhan rang undang-undang ini.
Untuk makluman Yang Berhormat, lembaga merupakan badan kawal selia sektor angkasa
daripada aspek keselamatan dan teknikal. Sektor angkasa pula adalah sektor
berteknologi tinggi yang memerlukan kepakaran khusus dan melibatkan kos yang sangat
besar. Oleh yang demikian, kerjasama strategik perlu dibentuk di antara industri tempatan
dan rakan luar negara yang mempunyai keupayaan dalam bidang ini untuk
memperkasakan pembangunan kapasiti dan kepakaran tempatan.

MYSA pada masa ini mempunyai kerjasama antarabangsa dengan banyak agensi
angkasa luar negara. Bertujuan bagi menyokong kegiatan aktiviti angkasa tempatan.
Selain membolehkan Malaysia memperoleh faedah dan manfaat kepada aktiviti-aktiviti
pembinaan teknologi, pertukaran tenaga, kepakaran serta memudahkan Malaysia
mengadakan usaha kerjasama dengan pihak agensi angkasa luar negara dalam bidang-
bidang yang lain pada masa hadapan.

1900
MYSA juga turut menganggotai pertubuhan antarabangsa seperti:
(i) United Nations Office for Outer Space Affairs (UNOOSA);
(ii) International Astronomical Union (IAU); dan
(iii) International Astronautical Federation (IAF).

Tadi ada dibangkitkan oleh Yang Berhormat Permatang Pauh, Yang Berhormat
Sik, Yang Berhormat Kuala Selangor dan juga Yang Berhormat Kemaman tentang
bagaimana penggubalan Rang Undang-undang Lembaga Angkasa Malaysia dapat
membantu pembangunan bakat dalam sektor angkasa. Peningkatan penggunaan
teknologi angkasa di dalam bidang komunikasi, navigasi, pengurusan sumber
pembangunan dan keselamatan negara serta manfaat yang diperoleh telah menarik
minat, bukan sahaja pihak kerajaan tetapi juga pihak industri dan institusi pengajian tinggi
untuk terlibat sama dalam aktiviti pembangunan teknologi angkasa.

Perkembangan ini telah mencetuskan keperluan kepada RUU kita pada hari ini.
Jadi, kKewujudan rang undang-undang_ ini akan menjadi panduan untuk perkembangan
teknologi angkasa tempatan dan dijangka dapat meningkatkan keyakinan dan minat
industri tempatan dan luar negara untuk melabur dalam sektor angkasa negara,
seterusnya dapat merancakkan pertubuhan industri angkasa termasuk industri
pembuatan komponen satelit dan sebagainya.

Saya rasa untuk soalan-soalan yang dibangkitkan Tuan Yang di-Pertua, setakat
itu saja penggulungan oleh saya. Sekian, terima kasih. Assalamualaikum warahmatullahi
wabarakatuh.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri di atas jawapan tadi.

Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa rang undang-undang ini dibacakan kali yang kedua
sekarang.

[Masalah dikemukakan bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]

[Timbalan Yang di-Pertua (Dato’ Mohd Rashid Hasnon) mempengerusikan
Jawatankuasa]

[Fasal-fasal dikemukakan kepada Jawatankuasa]
