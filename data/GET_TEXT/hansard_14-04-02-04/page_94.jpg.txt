86 DR.28.10.2021

pengoperasian objek angkasa ini adalah dikawal selia di bawah Akta 588. Justeru itu,
sekiranya pembuat objek angkasa ini adalah juga pemilik objek angkasa maka pihak
tersebut berkemungkinan akan memiliki dua lesen selaras dengan keperluan yang
berbeza di bawah Rang Undang-undang Lembaga Angkasa Malaysia 2020 dan Akta 588.

Dalam perkara ini, tiada pertindihan kuasa atau dengan izin, double licensing
berlaku memandangkan kedua rang undang-undang ini dan akta ini mengawal selia skop
dan pihak yang berbeza mengikut bidang kuasa masing-masing. Antara negara yang turut
memiliki dua atau lebih akta secara bersaingan yang mengawal selia aktiviti angkasa dan
telekomunikasi adalah Indonesia, Jepun, Korea Selatan, China, Australia dan Amerika
Syarikat.

01730

Secara keseluruhannya rang undang-undang ini juga menyentuh aktiviti-aktiviti
berkaitan angkasa tertentu dan akan membolehkan aktiviti-aktiviti tersebut dikawal selia,
ditadbir dan diselaraskan secara menyeluruh bagi mengelakkan pelaksanaan tanpa
pengetahuan atau kebenaran kerajaan. Pewujudan rang undang-undang ini juga akan
dapat memastikan aktiviti angkasa negara dilaksanakan secara bertanggungjawab,
selamat dan terjamin serta mematuhi segala peraturan dan garis panduan yang
dipersetujui di peringkat antarabangsa.

Seterusnya negara dapat meratifikasikan triti-triti antarabangsa berkaitan
angkasa dan melaksanakan obligasi di bawah perundangan antarabangsa dan secara
tidak langsung mendapat pengiktirafan di peringkat global di dalam pembangunan sektor
angkasa. Kerajaan juga akan dilindungi daripada liabiliti dan tanggungjawab ke atas
kerosakan yang disebabkan oleh aktiviti angkasa yang dilaksanakan oleh pihak lain serta
membolehkan kerajaan mengurus dan menangani segala isu-isu berkaitan  liabiliti
mengikut lunas perundangan secara sistematik dan efisien.

Penggubalan RUU ini akan dapat meningkatkan keyakinan pelabur dan industri
untuk terlibat di dalam aktiviti sektor angkasa negara melalui pewujudan tadbir urus yang
cekap, selaras dengan kehendak dan garis panduan antarabangsa. Tuan Yang di-Pertua,
saya mohon mencadangkan.

Tuan Yang di-Pertua: Terima kasih Yang Berhormat Timbalan Menteri. Ada
siapa yang menyokong.

Menteri Perpaduan Negara [Datuk Halimah binti Mohamed Sadique]: Tuan
Yang di-Pertua, saya mohon menyokong. Terima kasih.

Tuan Yang di-Pertua: Terima kasih Yang Berhormat Menteri. Ahli-ahli Yang
Berhormat, masalah di hadapan Majlis ialah rang undang-undang bernama suatu akta
untuk menubuhkan Lembaga Angkasa Malaysia, untuk mengawal selia aktiviti berkaitan
angkasa yang bertentu bagi tujuan keselamatan, untuk mengawal selia pendaftaran objek
angkasa dan untuk mengadakan peruntukan bagi kesalahan berkaitan angkasa yang
tertentu dan perkara yang berkaitan dibacakan kali yang kedua sekarang dan terbuka
untuk dibahas.

Saya mempunyai senarai pembahas. Kita akan mulakan dengan Yang Berhormat
Kuala Selangor, diikuti oleh Ahli-ahli Yang Berhormat berikut iaitu Yang Berhormat Kuala
Krai, Yang Berhormat Bukit Bendera, Yang Berhormat Sik, Yang Berhormat Tuaran, Yang
Berhormat Dungun, Yang Berhormat Padang Serai, Yang Berhormat Tebrau, Yang
Berhormat Papar, Yang Berhormat Setiu, Yang Berhormat Permatang Pauh dan Yang
Berhormat Kemaman. Ini senarai yang saya dapat.

Puan Nurul Izzah binti Anwar [Permatang Pauh]: /Berucap tanpa
menggunakan pembesar suara] Permatang Pauh hendak dulu.

Tuan Yang di-Pertua: Yang Berhormat Permatang Pauh hendak dahulu. Saya
boleh bagi. Yang Berhormat Kuala Selangor benarkan?

Beberapa Ahli: [Bercakap tanpa menggunakan pembesar suara]
Datuk Seri Dr. Haji Dzulkefly bin Ahmad [Kuala Selangor]: Pendek? Sila-sila.
