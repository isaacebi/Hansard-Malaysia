106 DR.28.10.2021

Fasal-fasal 1 hingga 73 —

Tuan Pengerusi [Dato’ Mohd Rashid Hasnon]: Ada yang hendak
membangkitkan fasal?

7.02 mlm.
Tuan Haji Wan Hassan bin Mohd Ramli [Dungun]: Terima kasih...
Tuan Pengerusi [Dato’ Mohd Rashid Hasnon]: Sila Yang Berhormat Dungun.
Tuan Haji Wan Hassan bin Mohd Ramli [Dungun]: Tuan Pengerusi.
Tuan Pengerusi [Dato’ Mohd Rashid Hasnon]: Sebut fasal mana.

Tuan Haji Wan Hassan bin Mohd Ramli [Dungun]: Fasal 5 iaitu berkait dengan
Lembaga Angkasa Malaysia ditubuhkan. Maknanya ini adalah akta berkaitan dengan
organisasi. la ada kaitan dengan Fasal 11 kerana lembaga boleh menubuhkan apa-apa
jawatankuasa yang difikirkan perlu untuk membantu lembaga.

Jadi, apabila saya melihat kepada penubuhan asal lembaga ini diberikan
tanggungjawab terdiri daripada Ketua Setiausaha kementerian dan Timbalan Ketua
Setiausaha kementerian yang bertanggungjawab terhadap sains dan teknologi. Akan
tetapi, wakil-wakil daripada Kementerian Pertahanan, Kementerian Komunikasi dan
Multimedia, Kementerian Hal Ehwal Dalam Negeri, Kementerian Pengangkutan dan juga
Kementerian Perdagangan Antarabangsa dan Industri serta wakil daripada Majlis
Keselamatan Negara. Saya pohon supaya jawatankuasa-jawatankuasa yang difikirkan
sesuai, perlu dan boleh ditubuhkan ini, mengikut kehendak daripada Fasal 5 Lembaga
Angkasa Malaysia ini. Itu yang pertama.

Kedua, saya juga minta penjelasan kerana apabila kita hendak majukan dan
memperkasakan sektor aeroangkasa ini, maka lembaga ini adalah satu daripada
organisasi penting. Cuma, apabila saya lihat dalam Fasal 9, “Lembaga hendaklah
mengadakan mesyuaratnya sekurang-kurangnya sekali dalam setahun dan mesyuarat itu
hendaklah diadakan pada masa dan tempat yang dinyatakan dalam notis bertulis oleh
Pengerusi”. Jadi, sekali setahun ini ialah sekurang-kurangnya. Jadi, kalaulah ditakdirkan
hanya dipenuhi kehendak akta ini, Fasal 9 ini, maka tidak mungkinlah kita akan dapat
memperkasakan industri aeroangkasa kerana lembaga ini memberikan nasihat yang
sangat penting kepada perkara yang berkait dengan aeroangkasa ini.

Ketiga ialah implikasi kewangan. Walaupun dalam rang undang-undang ini akan
disebutkan akan melibatkan kadar perbelanjaan dan wang tambahan yang amaunnya
belum dapat ditentukan sekarang ini.

Saya pohon supaya dilihat kesemua perkara yang penting daripada rang undang-
undang ini iaitu pertama ialah organisasi, set up organisasi memang memerlukan elaun
dan sebagainya yang melibatkan kewangan. Kemudian, akan ada perjawatan-perjawatan.
Di antaranya saintis dan sebagainya yang juga perlu. Ketiga ialah peralatan-peralatan.
Kalau kita lihat kepada peralatan dan kemudahan pelancar, pelantar pelancar, pelabuhan
angkasa, platform laut atau struktur yang lain-lain, yang ini memerlukan kos yang besar.
Jadi, ini juga perlu dilihat.

Keempat, mungkin apabila berlaku kerosakan. Keperluan kepada baik pulih dan
sebagainya dan mungkin yang baharu dan apatah lagi kalau berlaku kemalangan jiwa
yang melibatkan tuntutan-tuntutan yang dibuat terhadap lembaga, maka ini juga perlu —
memang amaunnya akan jadi sangat besar yang walaupun belum dapat ditentukan
sekarang ini tetapi saya pohon supaya diberikan perhatian serius kerana ini kos yang
sangat besar, kerana kita beroperasi di bumi ini, di tanah kita ini. Akan tetapi, ia akan
melibatkan sesuatu yang kadang-kadang di luar daripada kawalan dan jangkaan. Terima
kasih Tuan Pengerusi.
