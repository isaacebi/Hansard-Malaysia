DR.28.10.2021 95

dan sebagainya sehinggakan telah dihantar ke luar negara dan akhirnya mereka telah
begitu sahaja tidak dapat menjalankan, melaksanakan, menggunakan kepakaran mereka
kerana perkara-perkara tertentu.

Oleh sebab itu pengalaman dan apa yang kita lalui di masa yang lalu itu perlu kita
ambil iktibar. Oleh sebab itu apabila disebutkan dalam rang undang-undang ini tentang
kepimpinan dalam Lembaga Angkasa Malaysia yang akan ditubuhkan ini iaitu diletakkan
KSU sebagai Pengerusinya, saya tidak berapa pasti dengan hal itu. Oleh sebab ada juga
beberapa agensi di bawah kementerian dahulu di mana pengerusinya adalah orang dalam
kementerian dan pelbagai cabaran juga dihadapi. Jadi, itu sesuatu perkara yang harus
diambil kira.

Pergi kepada rakyat, saya ingat apa yang dilihat ialah kita perlu betul-betul
manfaatkan sumber kekayaan baharu negara hasil daripada yang berasaskan teknologi
dan penyelidikan. Di negara kita ini, inilah yang sangat-sangat diperlukan apatah lagi
yang berasaskan sains, berasaskan teknologi dan di kementerian dahulu kita telah buat
teknologi foresight yang melihat bagaimana teknologi dapat dimanfaatkan sebaik-baik
mungkin.

Cumanya saya ingin bertanya apakah beberapa rancangan yang telah
dicadangkan di Sabah dahulu, contohnya penubuhan Pusat Sains Negara di Sabah.
Apakah sudah jadi? Apakah ini dapat diteruskan supaya kita dapat manfaatkan,
pertingkatkan kesedaran dan penghayatan rakyat di Sabah tentang hal-hal yang berkaitan
dengan Sains, hal-hal STEM dan sebagainya.

Saya ingat itu sahaja saya ingin nyatakan Tuan Yang di-Pertua, saya mohon
menyokong. Terima kasih.

Tuan Yang di-Pertua: Terima kasih Yang Berhormat Tuaran. Yang Berhormat
Dungun.

6.12 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Firman Allah... [Membaca sepotong ayat Al-Quran] Bagi
Allah khazanah yang ada di langit dan khazanah yang ada di bumi dengan maksud kita
memperoleh faedah dan manfaat dari ruang angkasa di antara bumi dengan langit.

Tuan Yang di-Pertua, Rang Undang-undang Lembaga Angkasa Malaysia 2020,
adalah lebih tertumpu kepada urus tadbir dan kawal selia berkaitan angkasa yang tertentu
bagi tujuan keselamatan untuk mengawal selia pendaftaran objek angkasa dan untuk
mengadakan peruntukan bagi kesalahan berkaitan angkasa yang tertentu dan perkara
yang berkaitan. Saya maklum bahawa kerajaan mempunyai peruntukan bajet yang terhad
dalam setiap perancangan untuk pembangunan dan penyelidikan R&D dalam sektor
aeroangkasa ini kerana kos pembangunan aeroangkasa ini adalah sangat tinggi.

Soalan saya dalam tempoh 10 atau 20 tahun akan datang adakah kerajaan
mempunyai perancangan melalui kementerian ini untuk mempunyai agensi angkasa
kebangsaan yang merancang dan melaksanakan program angkasa lepas seperti yang
dilakukan oleh NASA di Amerika Syarikat dan China National Space Administration di
China. Saya mengambil contoh di India, Indians Space Research Organization (ISRO)
telah ditubuhkan pada tahun 1962. Mereka hanya mula melancarkan roket satelit buatan
sendiri dari tanah air mereka pada tahun 1980. Mereka mengambil masa 18 tahun untuk
mempunyai fasiliti secukupnya bagi melaksanakan program angkasa lepas mereka
secara berperingkat.

Saya berpendapat tiada salahnya kementerian mula mengorak langkah untuk
bersiap ke arah persediaan menyediakan agensi angkasa kebangsaan seperti ini. Lebih-
lebih lagi apabila situasi ekonomi negara kita sudah pulih dan mampu menyediakan bajet
yang bersesuaian dan faedah-faedah serta manfaat-manfaat ekonomi yang
disumbangkan oleh sektor ini akan dapat memberi faedah dan manfaat kepada rakyat.
