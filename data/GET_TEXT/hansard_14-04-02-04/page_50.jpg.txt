42 DR.28.10.2021

Tuan Yang di-Pertua, terima kasih di atas peluang yang diberikan kepada saya
untuk mengambil bahagian dalam perbahasan pindaan Akta Perihal Dagangan 2011.
Pindaan Akta Perihal Dagangan 2011 ini menyentuh mengenai larangan_perihal
dagangan palsu yang turut melibatkan pernyataan dan pengendalian amalan palsu dan
mengelirukan termasuklah bentuk diskriminasi terhadap setiap barangan dagangan dalam
negara ini.

Walau bagaimanapun, orientasi perbahasan saya pada tengah hari ini lebih
menumpukan mengenai perihal dagangan yang melibatkan produk halal yang masih
menjadi perhatian dalam kalangan rakyat ketika ini. Tuan Yang di-Pertua, aspek halal
tidak disentuh secara terus dalam Akta Perihal Dagangan 2011 tetapi lebih banyak dirujuk
kepada Perintah Perihal Dagangan 2011 melibatkan takrif ‘Halal’, perakuan dan
penandaan halal dan sebagainya. Peruntukan yang terkandung dalam Perintah Perihal
Dagangan 2011 ini menjadi antara salah satu teras yang melindungi industri halal kepada
pengguna yang beragama Islam dalam negara ketika ini selain beberapa akta lainnya.

Hal yang demikian termasuklah bahagian import makanan halal yang termaktub
dalam Perintah Perihal Dagangan (Perakuan dan Penandaan Halal) 2011 yang
meletakkan kewajipan kepada produk halal yang diimport mendapatkan kebenaran pihak
JAKIM dan Majlis Agama Islam Negeri selain autoriti perakuan halal luar yang juga mesti
mendapat pengiktirafan daripada JAKIM. Terdapat 81 badan pensijilan halal luar negara
daripada 45 buah negara yang telah mendapat pengiktirafan daripada JAKIM setakat ini.

Walau bagaimanapun, negara dikejutkan dengan isu pengimportan daging kartel
yang didedahkan pada penghujung tahun lalu. Pelbagai pandang sisi telah dikemukakan
isu tersebut. Cuma apa yang menarik perhatian saya adalah, apakah langkah
memperkukuhkan perakuan halal khususnya terhadap daging import supaya rakyat tidak
berdepan dengan defisit keyakinan terhadap industri makanan halal dalam negara.

01250

Tuan Yang di-Pertua, kita sedia maklum bahawa rantaian import daging sejuk
beku ini melalui proses yang ketat dan terperinci. Pihak Jabatan Perkhidmatan Veterinar
akan melakukan inspection di kilang luar negara yang akan menjadi tempat pengimport
daging sejuk beku tersebut untuk meneliti aspek halal bukan sahaja terhadap produk itu
sendiri bahkan juga melibatkan aspek pengendalian, penyimpanan, packaging serta
pengangkutan. Pihak MAQIS pula bertanggungjawab terhadap dokumentasi, manakala
JAKIM pula terlibat dalam audit halal.

Kesemua ini melalui jalur proses yang ketat dan teliti. Namun, bagaimana masih
ada kewujudan kes-kes seperti itu? Adakah jumlah penguatkuasaan hari ini tidak cukup
bagi menampung aktiviti penguatkuasaan produk-produk import daging sejuk beku dari
luar?

Saya juga ingin tahu pandangan kementerian terhadap langkah menggubal akta
halal. Walaupun ia tidak berada di bawah tanggungjawab kementerian ini sepenuhnya,
namun ketika ini, perlindungan terhadap aspek produk dan perdagangan industri halal
berada di bawah perintah perihal dagangan seperti yang saya sebutkan sebentar tadi
yang berada di bawah Kementerian Perdagangan Dalam Negeri dan Hal Ehwal
Pengguna. Apakah pertimbangan semasa kementerian supaya perdagangan halal ini
dikhususkan di bawah satu akta lain?

Tuan Yang di-Pertua, masih dalam topik halal. Saya ingin beralih kepada aspek
perihal dagangan makanan halal dalam talian. Kerajaan telah memberikan penekanan
yang khusus terhadap aktiviti penjualan dalam talian atau e-dagang yang tumbuh ibarat
cendawan selepas hujan, khususnya sejak tahun lalu apabila negara dilanda oleh
pandemik serta penguatkuasaan Perintah Kawalan Pergerakan oleh kerajaan.

Namun, di sana terdapat segelintir pengendali makanan e-dagang, sama ada
melalui platform FoodPanda, GrabFood atau ShopeeFood yang tidak meletakkan tanda
‘non halal’ terhadap makanan yang mereka jual sehingga mengelirukan pengguna
Muslim. Persoalannya, apa bentuk penguatkuasaan dalam talian yang dilaksanakan bagi
memastikan pengendali makanan tersebut tidak mengelirukan pengguna Muslim yang
membeli makanan non halal?
