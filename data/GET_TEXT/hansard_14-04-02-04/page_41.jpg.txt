DR.28.10.2021 33

USUL

WAKTU MESYUARAT DAN URUSAN
DIBEBASKAN DARIPADA PERATURAN MESYUARAT

12.02 tgh.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Bahawa mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan ditangguhkan
sehingga dibahas dan diputuskan DR. 4/2021 Rang Undang-undang
Perihal Dagangan (Pindaan) 2021, DR. 8/2021 Rang Undang-undang
Ordinan Peguam Bela Sabah (Pindaan) 2021 dan DR. 15/2020 Rang
Undang-undang Lembaga Angkasa Malaysia 2020 di No. 1, 2 dan 3 dalam
Aturan Urusan Mesyuarat dan Usul-usul hari ini dan selepas itu Majlis
Mesyuarat akan ditangguhkan sehingga jam 4.00 petang hari Jumaat, 29
Oktober 2021”.

Timbalan Menteri di Jabatan Perdana Menteri (Hal Ehwal Sabah dan
Sarawak) [Dato Hajah Hanifah Hajar Taib]: Tuan Yang di-Pertua, saya mohon
menyokong. Terima kasih.

Tuan Yang di-Pertua: Terima kasih. Ahli-ahli Yang Berhormat, sekarang saya
kemukakan masalah kepada Majlis untuk diputuskan. Masalahnya ialah bahawa usul
seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]

RANG UNDANG-UNDANG

RANG UNDANG-UNDANG PERIHAL DAGANGAN
(PINDAAN) 2021

Bacaan Kali Yang Kedua dan Ketiga

12.08 tgh.

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Tuan Yang di-Pertua, saya mohon mencadangkan iaitu satu
Rang Undang-undang Perihal Dagangan (Pindaan) 2021 dibacakan kali yang kedua
sekarang. Assalamualaikum warahmatullahi wabarakatuh dan salam sejahtera.

Tuan Yang di-Pertua, Ahli-ahli Yang Berhormat sekalian, Akta Perihal Dagangan
2011 [Akta 730], digubal oleh Kementerian Perdagangan Dalam Negeri dan Hal Ehwal
Pengguna untuk mengadakan peruntukan bagi menggalakkan amalan perdagangan yang
baik dengan melarang perihal palsu, pernyataan, pengendalian dan amalan palsu atau
mengelirukan berhubungan dengan pembekalan barang-barang dan perkhidmatan serta
untuk mengadakan peruntukan bagi perkara-perkara lain yang berkaitan atau
bersampingan dengannya.

Akta Perihal Dagangan 2011 [Akta 730] telah diwartakan pada 18 Ogos 2011 dan
berkuat kuasa pada 1 November 2011. Bagi menambah baik Akta 730 dan menjadikannya
lebih komprehensif, bersesuaian dengan peredaran masa dan isu-isu berbangkit masa
kini, Kementerian Perdagangan Dalam Negeri dan Hal Ehwal Pengguna telah meminda
