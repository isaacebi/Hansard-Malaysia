DR.28.10.2021 67

01610

Tuan Sanisvara Nethaji Rayer a/l Rajaji [Jelutong]: Terima kasih kepada Tuan
Yang di-Pertua. Saya juga berterima kasih di atas kesempatan untuk turut serta dalam
perbahasan di atas rang undang-undang ini di mana pada dasarnya saya menyokong
rang undang-undang ini. Saya percaya rang undang-undang ini adalah penting bagi kita
memastikan dan menjamin integriti peguam-peguam dalam profesion undang-undang.

Tuan Yang di-Pertua sebagai seorang peguam, saya percaya sedia maklum dan
Yang Berhormat Menteri sebagai seorang peguam juga sedia maklum bahawa sebagai
seorang peguam bila kita hadir di mahkamah terutamanya sebagai peguam bela bagi
sesuatu kes jenayah atau kes sivil, hakim yang bersidang pada hari itu akan mengambil
penghujahan kita sebagai satu faktor sebelum membuat keputusan, yang mana integriti
seorang peguam itu adalah begitu penting.

The honesty, the integrity dengan izin Tuan Yang di-Pertua, of a lawyer is very
important. Kita lihat bahawa sejak kebelakangan ini ada beberapa peguam-peguam yang
mendapat kelonggaran. Ini adalah perkara yang dibawa kepada perhatian saya di mana
saya telah menerima maklum balas iaitu dalam kes melibatkan aduan-aduan, tindakan-
tindakan diambil terhadap peguam-peguam tertentu.

Akan tetapi ada juga peguam-peguam yang terlepas daripada tindakan disiplin.
Kita lihat peguam-peguam ini adalah peguam yang terlibat, dituduh di mahkamah untuk
kesalahan-kesalahan jenayah. Peguam-peguam yang dikatakan terlibat dalam
kesalahan-kesalahan seperti kesalahan dengan izin, money loundering dan tidak ada
sebarang tindakan diambil.

Malahan peguam-peguam yang menghadapi tindakan-tindakan kecil seperti
menggelapkan duit anak guam. Walaupun ia merupakan kesalahan yang serius, diambil
tindakan. Maka persoalan saya adalah apakah langkah-langkah yang akan diambil untuk
memantapkan lagi, menambah baik lagi peruntukan undang-undang untuk menangani
kes-kes seperti ini? Kita lihat ada peguam-peguam yang terlibat dalam kes-kes jenayah
yang dituduh yang memohon keizinan untuk meninggalkan negara, ke luar negara. Pada
masa yang sama peguam-peguam lain yang juga menghadapi kesalahan-kesalahan yang
kurang serius, digantung lesen amalan.

Saya percaya Tuan Yang di-Pertua tahu bahawa dalam kes-kes tertentu, lembaga
disiplin boleh mengambil tindakan untuk terus menggantungkan lesen amalan peguam itu
bila ada sesuatu pertuduhan ataupun aduan terhadap beliau. So, ini adalah persoalan
saya. Janganlah kita benarkan double standards, orang-orang kenamaan yang
mempunyai kaitan dengan parti-parti politik tertentu tidak diambil tindakan.

Manakala peguam-peguam yang kecil, yang beramal sebagai peguam dalam
firma-firma kecil walaupun menghadapi tuduhan-tuduhan yang tidak begitu serius,
digantung lesen ataupun sijil amalan mereka. Ini adalah perkara yang saya mohon Yang
Berhormat Menteri memberi penjelasan supaya tidak ada double standards dalam
penguatkuasaan perkara-perkara melibatkan disiplin peguam-peguam.

Saya juga tertarik dengan peruntukan-peruntukan yang membenarkan peguam
asing untuk beramal di Sabah. Saya kurang pasti sama ada rakan-rakan saya dari Sabah
menyokong peruntukan ini. Umum mengetahui bahawa pandemik COVID-19
telah pun sedikit sebanyak menjejaskan pendapatan peguam-peguam terutamanya
peguam-peguam yang beramal, melaksanakan tanggungjawab mereka sebagai peguam
bela dalam kes-kes jenayah di mana rata-rata anak guam peguam ini tidak dapat
membayar yuran guaman dan walaupun ada kes-kes sivil, mereka juga tidak dapat
membayar yuran-yuran guaman.

So, adakah ia merupakan satu langkah yang baik untuk membenarkan firma-firma
guaman antarabangsa untuk bertapak di Sabah? Saya kurang pasti kerana ini adalah
sesuatu yang telah dinyatakan dalam fasal 12 yang berbunyi seperti berikut, “Bertujuan
untuk memberi Menteri kuasa untuk menetapkan tarikh yang berlainan bagi permulaan
kuat kuasa seksyen 23 Akta Ordinan Peguam yang memasukkan Bahagian VII baharu
yang memperkatakan tentang perkongsian antarabangsa, firma guaman asing
