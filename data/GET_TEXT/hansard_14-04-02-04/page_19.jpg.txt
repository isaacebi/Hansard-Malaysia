DR.28.10.2021 11

01040

Akan tetapi, kebanyakan kekangan yang kita ada iaitu salah satu daripadanya,
sepertimana yang pernah saya sebut dalam Dewan ini, disebabkan oleh topologi tanah
dan juga kadang-kadang kosnya terlalu tinggi untuk kita transfer kepada pekebun-
pekebun kecil khasnya. Kalau ladang-ladang besar, tidak ada masalah.

Jadi, kalau Yang Berhormat Pasir Gudang hendak menyelami cara kita menuai
buah ini, Yang Berhormat Pasir Gudang boleh ikut saya pergi ke ladang, kita tuai bersama-
sama. Baru kita tahu cara, penderitaan dan juga kekangan yang kita lalui apabila kita
membuat penuaian. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Tuan
Yang di-Pertua. Soalan tambahan yang ketiga. Sila Yang Berhormat Alor Gajah.

Datuk Seri Mohd Redzuan bin Md Yusof [Alor Gajah]: Saya memohon supaya
Kementerian Perladangan berkongsi sedikit apakah inisiatif-inisiatif yang boleh memberi
impak tentang pengeluaran dari plantation, daripada perladangan dari sudut sumbangan
kepada KDNK negara.

Ini melibatkan menambah nilai kepada barangan keluaran daripada kelapa sawit,
contohnya. Hari ini kalau kita lihat, sisa-sisa kelapa sawit dihantar terus ke negara Jepun
untuk digunakan sebagai bahan bakar. Di Malaysia, kita tidak menggunakan. Kita cuma
mengepam ke dalam Shell. Dapatan daripada kajian oleh sesuatu syarikat yang saya
pernah berkongsi pendapat, kalau kita proses atau tambah nilai sisa daripada kelapa
sawit, kita boleh menambah sumbangan KDNK negara sebanyak lima ke tujuh peratus.
Ini akan memberi impak yang tinggi kepada sektor perladangan.

Jadi, saya harapkan Kementerian Perusahaan, Perladangan dan Komoditi
mengkaji ini dan memberi jawapan kepada Dewan ini sama ada mereka mengambil serius
atas cadangan ini yang boleh membantu industri perladangan dan juga orang-orang yang
terlibat dalam sektor perladangan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Alor Gajah. Sila Yang Berhormat Timbalan Menteri. Satu minit.

Datuk Willie anak Mongin: Terima kasih Yang Berhormat Alor Gajah atas
pertanyaan mengenai langkah-langkah yang kita lakukan untuk kita menggunakan sisa-
sisa kelapa sawit ini.

Sebenarnya di peringkat kementerian, kita ada membuat kajian dan ini lebih
kepada industri biomass di mana memang saya setuju, banyak di antara sisa-sisa kelapa
sawit kita tidak digunakan secara optimum. Oleh itu, di peringkat kementerian, kita telah
dan sedang membuat kajian untuk menambah baik dan melihat bagaimana kita boleh
menggunakan sisa-sisa ini untuk kita gunakan di peringkat biomass dan boleh digunakan
sebagai baja dan bahan-bahan lain yang boleh diguna pakai. Untuk lebih lanjut, saya
boleh beri secara bertulis kepada Yang Berhormat Alor Gajah.

Saya juga ingin memaklumkan dalam Dewan ini, sebenarnya industri komoditi
negara kita menyumbang lebih kurang dalam 20 ke 25 peratus daripada KDNK negara.
Pada tahun 2020, kita telah menyumbang sebanyak lebih kurang dalam RM180 bilion
kepada KDNK negara kita. Ini adalah industri yang memberi pulangan yang cukup tinggi
kepada negara. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri.

2. Tuan Wong Tack [Bentong] minta Menteri Sains, Teknologi dan Inovasi
menyatakan mengesahkan Lembaga Pelesenan Tenaga Atom (AELB) telah
mengeluarkan kenyataan pada 15 Ogos 2018 bahawa sisa radioaktif yang terkumpul di
kilang Lynas perlu dipindahkan segera kerana kawasan tersebut terdedah kepada banjir
besar. Adakah AELB masih berpegang kepada pendirian ini. Jika tidak, kenapa.
