DR.28.10.2021 43

Puan Rusnah binti Aluai [Tangga Batu]: Yang Berhormat, izin laluan.
Dato’ Haji Che Abdullah bin Mat Nawi [Tumpat]: Sila.

Puan Rusnah binti Aluai [Tangga Batu]: Okey. Terima kasih Tuan Yang di-
Pertua, Yang Berhormat. Bila kita sebut mengelirukan, saya hendak menekankan semula
bahawa perkataan jenama ‘Timah’ ini benar-benar mengelirukan disertai oleh lambang
Kapten Speedy yang memakai kopiah. Tidak adakah gambar Kapten Speedy ini yang
memakai topi? Ataupun yang Timah ini, tidak bolehkah kita panggil apa jenama yang
lain? Mines, The Mines kah, apa kah? Lagi satu, ia merupakan satu perkara yang tidak
bagus untuk wanita sebab dibayangkan Timah itu adalah wanita Melayu. Kak Timah, Mak
Timah, Makcik Timah. Apabila kita minum wiski itu, seolah-olah kita meminum wanita
Melayu. Terima kasih.

Dato’ Haji Che Abdullah bin Mat Nawi [Tumpat]: Saya bersetuju. Apa-apa
sahaja perkara yang mengelirukan pengguna sepatutnya tidak dibenarkan.

Tuan Yang di-Pertua, saya mendengar tadi perbahasan daripada Yang
Berhormat Sepang yang turut dicelah oleh Yang Berhormat Shah Alam. Saya mendengar
dengan teliti bahawa Yang Berhormat Shah Alam cuba membangkitkan isu bahawa
ratifikasi ICERD sebenarnya bukan isu yang sensitif. Sedangkan, bagi saya, isu itu
sebenarnya sangat sensitif terutamanya kepada orang Melayu, orang Islam bumiputera di
negara ini.

Jadi, dengan apa yang disebut oleh Yang Berhormat Shah Alam itu seolah-olah
menggambarkan kalau Pakatan Harapan mungkin kembali berkuasa, wal iyadzubillah,
mungkin akan dibawa semula ratifikasi ICERD sepertimana yang diperjuangkan oleh
Pakatan Harapan sebelum daripada ini.

Tuan Yang di-Pertua, saya mengharapkan apa-apa yang saya sebut dalam
ucapan saya tadi, oleh kerana masa pun sudah tidak mengizinkan, benar-benar diberi
perhatian yang teliti oleh kementerian dan saya mohon menyokong. Terima kasih.

Tuan Yang di-Pertua: Terima kasih Yang Berhormat Tumpat. Yang Berhormat
Kepong dah ada ya? Silakan.

12.54 tgh.

Tuan Lim Lip Eng [Kepong]: Terima kasih Tuan Yang di-Pertua. Akta ibu rang
undang-undang ini adalah Akta Perihal Dagangan. Tujuan akta itu adalah seperti berikut:

“Suatu. Akta bagi maksud untuk menggalakkan amalan
perdagangan yang baik dengan melarang perihal dagangan palsu dan
pernyataan, pengendalian dan amalan palsu atau mengelirukan
berhubung dengan pembekalan barang-barang dan perkhidmatan”

Saya nak bangkit dua kekurangan dalam akta ini yang tidak mengikut
perkembangan semasa. Pertama, sejajar dengan peredaran zaman moden ini, kegiatan-
kegiatan penipuan atau skim piramid, Ponzi atau di Malaysia dipanggil money game, kini
mengambil tempat di dunia maya dan jikalau kita lihat keadaan semasa, aktiviti-aktiviti
mereka juga semakin rancak. Apa yang lebih mengejutkan adalah syarikat-syarikat yang
menjalankan kerja yang tidak bermoral ini mempunyai SSM yang sah. Ada daripada
mereka mempunyai bangunan tersendiri lagi di bandar raya.

Pandemik COVID koronavirus menyaksikan ramai orang menjadi mangsa
penipuan seperti begini dan juga penipuan atas talian. Bila orang sudah tiada kerja, tiada
duit, mereka sanggup buat apa sahaja untuk mendapatkan wang dan ini adalah titik lemah
yang dieksploitasi oleh sindiket-sindiket money game ini. Orang ramai juga tahu akan
aktiviti yang mereka lakukan.

Oleh yang demikian, persoalan di sini, apakah langkah-langkah dalam rang
undang-undang ini untuk membanteras money game, skim piramid, Ponzi dan
sebagainya? Ataupun perkara ini hanya dipandang enteng? Apakah setimpal hukuman
dan penguatkuasaan yang wujud? Tidak.
