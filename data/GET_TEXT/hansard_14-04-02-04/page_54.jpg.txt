46 DR.28.10.2021

seksyen yang terlibat dalam pindaan kali ini merujuk kepada perniagaan online secara
spesifik dan khusus?

Saya rasa kebanyakan penduduk kita, kebanyakan rakyat Malaysia- saya masih
ingat, saya rasa Ahli-ahli Dewan dan Tuan Yang di-Pertua sendiri semua, rakyat Malaysia,
kita masih ingat sejak tahun lepas bulan Mac permulaan PKP, kita diajar supaya duduk di
rumah (stay at home). Sekarang ini tidak adalah, kita kerja. Akan tetapi disebabkan oleh
pelaksanaan PKP itu sendiri membolehkan kita duduk di rumah tetapi perniagaan, urusan
masih berjalan. Pihak logistik akan hantar barang terus ke rumah kita dan kita beli secara
online.

Jadi, apa jaminan terhadap kualiti barang-barang yang dihantar, yang kita pesan,
yang kita langgan, yang kita sudah bayar sebelum dihantar. Barangan itu bukan barangan
palsu di bawah Akta Perihal Dagangan ini. Saya rasa kepentingan untuk pengguna
supaya tidak tertipu dengan tipu muslihat dan sebagainya oleh pihak yang tidak
bertanggungjawab, kena terjamin.

01440

Saya bukan kata semua peniaga online itu tidak apa. Saya pun pengguna juga.
Saya pun melanggan secara online juga, tetapi kena ada satu jaminan keselamatan
supaya pengguna tidak tertipu. Oleh sebab golongan pengguna yang akan menggunakan
saluran secara online ini semakin hari semakin bertambah. Sekiranya tiada perubahan
ataupun tiada penguatkuasaan undang-undang dengan tambahan seksyen yang baru,
saya bimbang satu hari nanti pihak yang tidak bertanggungjawab, sindiket yang tidak
bertanggungjawab akan mengambil kesempatan. Akhirnya, rakyat Malaysia akan
menanggung kerugian.

Jadi, saya mohon supaya pihak kerajaan memberikan perhatian. Mungkin bukan
kali ini, mungkin pada tahun depan. Kalau perlu kita buat lagi pindaan. Saya sendiri saya
bersedia menyokong sebab saya anggap pindaan sebegini adalah sesuatu yang
progresif, sesuatu yang perlu diselalukan sebab ada keperluan selaras dengan
perkembangan perdagangan pada masa sekarang. Jadi, terima kasih Tuan Yang di-
Pertua, ambil masa tambahan sedikit. Sekian,terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Rasah. Ahli Yang Berhormat, sekarang tamat perbahasan oleh Ahli-ahli
Dewan. Sekarang saya minta Yang Berhormat Menteri atau Yang Berhormat Timbalan
Menteri menjawabnya 15 minit.

2.41 ptg.

Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Bismillahi Rahmani Rahim. Assalamualaikum warahmatullahi
wabarakatuh. [Kata-kata aluan dalam bahasa Arab] Saya mulakan jawapan saya dengan
ayat Al-Quran yang berbunyi, [Membaca sepotong ayat Al-Quran] Maksudnya, “Wahai
manusia makanlah apa sahaja yang berada di atas muka bumi ini yang halal dan baik.
Jangan kamu menurut langkah-langkah syaitan, sesungguhnya syaitan itu adalah musuh
kamu yang nyata”. Surah Al-Bagarah, ayat 168.

Tuan Yang di-Pertua, serta Ahli-ahli Yang Berhormat sekalian, pertama sekali
terima kasih kepada tujuh orang Ahli Yang Berhormat yang mengambil bahagian dalam
membahaskan Rang Undang-undang Akta 750 yang dibentangkan sebelum kita berhenti
rehat tadi. Pertama Yang Berhormat Bukit Bendera. Terima kasih Yang Berhormat Bukit
Bendera. Kedua Yang Berhormat Dungun, Yang Berhormat Sepang, kemudian dicelah
oleh Yang Berhormat Shah Alam.

Terima kasih Yang Berhormat Shah Alam. Kemudian Yang Berhormat Tebrau,
Yang Berhormat Tumpat, dicelah oleh Yang Berhormat Tangga Batu dan terakhir sahabat
saya, Yang Berhormat Rasah. Terima kasih atas keprihatinan dan juga kecaknaan Ahli
Yang Berhormat berkaitan dengan isu yang dibangkitkan yang saya rasa cukup penting
untuk kita mempertahankan kedaulatan negara kita, untuk kita mempertahankan sistem
ataupun agenda dan juga menjadi peniaga yang berhemah.
