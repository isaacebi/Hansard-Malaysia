DR.28.10.2021 63

Dilaporkan bahawa pada tahun 2019, terdapat 85 aduan di hadapan Lembaga
Tatatertib SAO yang menelan belanja kira-kira RM104,000. Purata RM1,238 setiap kes
sebelum ditolak. Sekiranya dibandingkan dengan RM100 yuran permohonan oleh
pengadu, jumlah yang terpaksa ditanggung oleh ahli-ahli adalah jauh lebih tinggi. Kira-kira
10 peratus telah dirayu atau dalam proses rayuan di mana keseluruhan aduan dilihat
semula seperti dalam perbicaraan semula oleh hakim-hakim di mahkamah tinggi.

Di bawah seksyen 100 LPA, lembaga tatatertib akan menentukan sama ada
terdapat sebarang merit atau keperluan untuk penyiasatan. Dalam rang undang-undang
di hadapan Dewan pada hari ini, Lembaga Tatatertib SAO juga akan diberikan kuasa yang
serupa. Saya berpendapat ia munasabah dan saya tiada bantahan terhadap ini. Jika
dibandingkan dengan LPA, Lembaga Tatatertib LPA tidak menjalankan pendengaran.
Sekiranya ada merit, maka ia akan melantik jawatankuasa tatatertib yang mempunyai satu
orang awam dan dua orang pegawai yang diperuntukkan dalam seksyen 103A(2) LPA
untuk menyiasat dan memberikan penemuan faktanya ke Lembaga Tatatertib Seksyen
103(C) LPA.

Tiada jawatankuasa tatatertib yang serupa dalam Ordinan Peguam Bela Sabah
(SAO). Di Sabah, tiga orang daripada lembaga tatatertib, kesemuanya peguam akan
menjalankan pendengaran dan terdapat dakwaan bahawa Lembaga Tatatertib SAO
bukan sebuah badan bebas dan mungkin berat sebelah terhadap peguam yang diadu. Ini
adalah berlainan dengan Lembaga Tatatertib LPS Semenanjung Malaysia di mana
jawatankuasa tatatertib, panel tiga orang akan ditugaskan untuk mendengar aduan dan
dalam tiga orang ini, seorang adalah bukan peguam.

Dalam pindaan di hadapan Dewan hari ini, kuorum seramai tiga orang anggota
Lembaga Tatatertib SAO adalah seharusnya dianggap mencukupi untuk membuat
keputusan muktamad. Saya ingin cadangkan agar sekurang-kurangnya satu daripada tiga
orang ahli panel Lembaga Tatatertib SAO yang menjalankan pendengaran aduan
seharusnya bukan peguam dan ia boleh dilantik daripada ahli akademik, ahli profesional
dan lain-lain.

Satu lagi bahagian penting yang tiada dalam Ordinan Peguam Bela Sabah ialah
seksyen 100(9) LPA. Lembaga tatatertib hendaklah sebelum membuat apa-apa perintah
dan mengenakan apa-apa penalti atau hukuman, memberitahu peguam bela dan peguam
cara tentang niatnya untuk berbuat demikian dan beri dia peluang yang munasabah untuk
didengari juga dikenali sebagai keperluan natural justice.

Ini adalah notis untuk memaklumkan peguam tentang keputusan penalti ini atau
hukuman yang belum selesai dan peluang terakhir untuk bertemu dengan peguam
tersebut. Akan tetapi, dalam Ordinan Peguam Bela Sabah ini, silent, senyap. Saya
cadangkan bahawa peruntukan natural justice ini dimasukkan ke dalam Ordinan Peguam
Bela Sabah.

Akhir sekali, saya ingin membangkitkan isu yang lain tetapi ia berkaitan dengan
undang-undang iaitu isu berkenaan penerimaan Sijil Amalan Guaman (CLP) yang diiktiraf
untuk diterima masuk sebagai peguam bela di Sabah. CLP dikeluarkan oleh Lembaga
Kelayakan Profesion Undang-undang (LPQB). Namun demikian, tiada wakil daripada SLS
dan Sabah State Attorney General di dalam LPQB. Adakah kerajaan bercadang untuk
meminda LPA untuk mengiktiraf SLS yang ditubuhkan di bawah Ordinan Peguam Bela
Sabah ini dengan memasukkan Pengerusi SLS sebagai ahli dalam LPQB dan juga
memasukkan Sabah State Attorney General ke dalam committee LPQB? Bilakah kerajaan
akan melaksanakan pindaan tersebut?

Selain itu, baru-baru ini terdapat satu aduan bahawa sistem LDB tidak adil.
Menurut satu laporan media di www.thevibes.com bertarikh 5 Oktober 2021, baru-baru ini
“RM250,000 down the drain: four-time CLP exam limit dashes 26-year-old’s hope of
becoming lawyer’. So, ini kes yang berlaku di mana graduan undang-undang daripada
institusi pengajian tinggi dari luar negara, apabila mereka balik, kena menduduki
peperiksaan CLP. Namun, graduan undang-undang dari institusi pengajian tinggi awam
tempatan tidak diwajibkan untuk menduduki peperiksaan CLP dan dibenarkan menjadi
peguam selepas menamatkan 12 bulan latihan dalam kamar.
