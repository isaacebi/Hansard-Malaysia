DR.28.10.2021 25

Contoh, pada 14 Mei baru-baru ini, dilaporkan dalam Berita Harian, satu kumpulan
yang dikenali sebagai penggodam daripada Malaysia iaitu DragonForce telah pun
melakukan serangan siber, sebagai tindak balas terhadap kekejaman Israel di Gaza,
dengan mereka melakukan serangan siber untuk melumpuhkan sistem pangkalan data
Israel.

Dikatakan lebih 16 laman web Israel telah digodam dan mereka telah berjaya
mendedahkan empat juta data peribadi rakyat Israel di Facebook melibatkan nama,
nombor telefon, alamat dan link ID Facebook. Operasi ini dipanggilkan #OpsBedil. Ini
maknanya tindak balas kita berhadapan dengan kekejaman Israel.

Jadi, saya hendak tanya, apa pendirian kerajaan pula terhadap tindakan tentera-
tentera siber yang melakukan tindak balas terhadap Israel ini? Kita tidak suka orang
menyerang kita dalam peperangan siber ini tetapi kekejaman Israel itu satu perkara yang
sangat memanggil seluruh dunia mengutuk. Jadi, sekarang ini ada kumpulan
DragonForce ini melakukan serangan siber sebagai tindak balas terhadap kekejaman
Israel. Apa pendirian kerajaan?

Datuk Mastura binti Tan Sri Dato’ Mohd Yazid: Terima kasih Yang Berhormat
Pokok Sena. Semestinya inilah yang akan berlaku. Sekiranya ada serangan, mesti ada
tindak balas. Itu adalah orang kata art of war ataupun sesuatu yang akan berlaku di dalam
apa sahaja bentuk peperangan.

Semestinya negara mesti bersedia dengan apa sahaja bentuk tindak balas
ataupun serangan-serangan yang dibuat sama ada yang diramalkan atau tidak
diramalkan. Antara perkara yang kerajaan sedang usahakan yang juga mengambil kira
bukan hanya serangan sebegitu tetapi perkara-perkara lain yang boleh menaik taraf dan
juga menambah baik lagi sekuriti siber kita ini adalah satu kajian mengenai analisis
kerentanan ataupun vulnerability code dan macam mana capaian pada perkara-perkara
yang melibatkan fail-fail yang ada di dalam pentadbiran kerajaan diusahakan.

Juga, perbincangan berterusan dengan semua sektor, sama ada kerajaan atau
awam untuk memastikan analisis-analisis ini dijalankan dan merancangkan tindakan-
tindakan sekiranya berlaku serangan-serangan yang tidak menentu ini. NC4 yang saya
sebut sebelum ini akan terus memberi khidmat bantuan teknikal supaya mereka lebih
dapat mempertingkatkan lagi serangan-serangan sepertinya.

Kita tahu bahawa kita mesti bekerjasama dengan pihak PDRM dan juga SKMM
dan juga Jabatan Perlindungan Data Peribadi dan juga Siber Sekuriti Malaysia untuk
memastikan ada satu penyelarasan yang tersusun, mantap dan juga komprehensif bagi
melindungi negara. Ada banyak lagi perkaranya, Yang Berhormat.

Tuan Yang di-Pertua: Bertulislah, Yang Berhormat. Bertulis boleh?

Datuk Mastura binti Tan Sri Dato’ Mohd Yazid: Ya. Okey, saya boleh memberi
jawapan bertulis kepada Yang Berhormat.

Dato’ Mahfuz bin Haji Omar [Pokok Sena]: Baik, terima kasih.

Tuan Syed Saddiq bin Syed Abdul Rahman [Muar]: Soalan tambahan. Sebab
tadi pun...

Tuan Yang di-Pertua: Ya, Yang Berhormat Muar /ast ya, singkat.

Tuan Syed Saddiq bin Syed Abdul Rahman [Muar]: Terima kasih Yang
Berhormat. Campur tangan negara luar kepada politik negara tidak berkisarkan soal wang
semata-mata. Kita lihat di Amerika Syarikat, Amerika Latin dan banyak negara lain di
mana mereka menubuhkan trolling sites, fake blogs, fake news sites dan juga menggodam
e-mel-e-mel musuh politik mereka.

Persoalan saya. Apabila trend ini telah pun dibiasakan bukan sahaja di negara-
negara besar tetapi negara-negara yang memainkan peranan yang penting dalam
membentuk dasar benua tersebut seperti Malaysia, apakah perancangan kerajaan untuk
memastikan bahawa perkara ini tidak berlaku di Malaysia? Kita lihat negara jiran kita
Singapura ada gubal undang-undangnya tersendiri. How sure are we, perkara ini tidak
akan berlaku di Malaysia? Terima kasih.
