DR.28.10.2021 29

Dato’ Mahfuz bin Haji Omar [Pokok Sena]: Soalan tambahan.

Tuan Ahmad Fadhli bin Shaari [Pasir Mas]: Terima kasih Yang Berhormat
Menteri. Saya mendengar dengan teliti jawapan yang telah dikemukakan oleh Yang
Berhormat Menteri sebentar tadi. Saya mengalu-alukan langkah kerajaan yang telah
memperuntukkan dana yang begitu besar sebanyak RM100 juta pada tahun lepas dan
tahun ini RM60 juta telah disalurkan, berbaki RM40 juta lagi. Saya yakin bahawa kerajaan
akan mencari jalan untuk menambahkan lagi dana ini kerana sebelum ini, dana ini
diperuntukkan pada waktu kita tidak berdepan dengan COVID-19.

Sekarang waktu COVID-19, institusi tahfiz sangat begitu menderita sekali. Ini
sehingga terpaksa mereka berada dalam keadaan suasana yang sangat lemas. Akan
tetapi, Yang Berhormat Menteri, di luar sana, pengusaha-pengusaha tahfiz sering kali
merungut bahawa mereka tidak dapat bantuan apa-apa pun. Mungkin ada institusi tahfiz
yang mendapat bantuan tetapi ada yang menyatakan bahawa mereka tidak mendapat
apa pun.

Jadi soalan saya, apakah mekanisme yang kerajaan letakkan untuk memilih
institusi tahfiz yang boleh diberikan bantuan? Bagaimanakah penentuan kadar bantuan
yang diberikan kepada institut-institut tahfiz yang tertentu ini? Terima kasih Yang
Berhormat Menteri.

Tuan Yang di-Pertua: Silakan Yang Berhormat Menteri.

Tuan Haji Idris bin Haji Anmad: Terima kasih kepada Tuan Yang di-Pertua,
terima kasih kepada Yang Berhormat Pasir Mas. Walaupun bajet ini pada asalnya ialah ia
diberikan kepada institusi tahfiz ataupun sekolah yang berdaftar, namun begitu oleh sebab
keperitan yang dialami oleh mereka akibat daripada pandemik ini, maka dengan
perbincangan secara peribadi dengan Yang Berhormat Menteri Kewangan, maka lebihan
daripada RM40 juta tadi boleh untuk disalurkan juga kepada sekolah-sekolah yang belum
lagi mendaftar dan kita menggalakkan mereka itu melakukan pendaftaran.

Sehingga 26 Oktober 2021, sejumlah 1,600 permohonan bantuan khas telah
diterima iaitu untuk baki RM40 juta nanti yang akan kita berikan. Sebahagian lagi juga kita
akan berikan kepada mereka yang belum lagi mendapat bantuan daripada soal
infrastruktur. Terima kasih kepada Tuan Yang di-Pertua.

Tuan Yang di-Pertua: Terima kasih. Ada soalan tambahan nombor dua sebelah
sini? Tidak ada? Ya, Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Terima kasih atas jawapan daripada Yang Berhormat Menteri. Saya ingin dapat
kepastian daripada Yang Berhormat Menteri, adakah Yang Berhormat Menteri sedar
bahawasanya— saya ada data dari sudut bantuan-bantuan yang telah diterima oleh
pondok dan juga tahfiz yang agak kecil berbanding dengan tahun sebelum ini iaitu tahun
2020.

Ini saya bagi contoh satu sahaja iaitu RM50 ribu yang dapat tetapi berbanding
dengan tahun 2017, 2018 dan 2019, semuanya dapat bantuan ini lebih daripada RM200
ribu. Akan tetapi, tahun 2020 hanya RM50 ribu. Jadi tahun ini— sedangkan tahun 2020
dan 2021 ini adalah tahun pandemik.

Dengan pengumuman Yang Berhormat Menteri tadi berkaitan RM40 juta yang
akan diagihkan nanti, saya harap dengan jumlah ini, dapat diagihkan jumlah yang
selayaknya kepada pondok dan juga pusat tahfiz yang telah pun berdaftar dengan pihak
JAKIM dan juga pihak Jabatan Agama Islam ini, bagi memulakan operasi pengajian
mereka khususnya pasca pandemik ini. Terima kasih.

Tuan Yang di-Pertua: Terima kasih.

Tuan Haji Idris bin Haji Anmad: Terima kasih kepada Tuan Yang di-Pertua.
Terima kasih kepada Yang Berhormat Kuala Krai. Mungkin pada tahun 2017 dahulu,
institusi macam ini tidak berapa banyak. Mungkin diberikan dengan pengagihan yang
banyak. Sekarang, oleh sebab pertumbuhan yang begitu banyak mengikut rekodnya,
