14 DR.28.10.2021

kepada assessment yang berlaku, termasuklah apa yang dimaklumkan oleh Yang
Berhormat Ahli Parlimen Kuantan.

Saya hendak maklumkan bahawa daripada pembinaan kawasan perindustrian
Gebeng, kawasan tersebut telah pun dikatakan tidak terlibat dengan banjir besar ataupun
masalah flood pada 2014.

Kedua, tapak tersebut dinaikkan lima meter daripada sea level dan kawasan sea
level di Gebeng pun sebenarnya selamat. Jadi pemilihan pembinaan PDF di Gebeng,
masih lagi diteruskan kebenaran tetapi seperti saya maklum, laporan EIA dan IA yang
sedang dihantar, evaluation sedang dibuat dan keputusan akan dibuat pada November
dan kebenaran untuk membina PDF yang kekal, pasti kita akan dapat laksanakan.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat. Pertanyaan jawab lisan seterusnya, saya ingin menjemput Yang Berhormat
Sabak Bernam.

3. Dato’ Haji Mohd Fasiah bin Mohd Fakeh [Sabak Bernam] minta Perdana
Menteri menyatakan sejauh manakah pengukuhan kerjasama antara kerajaan dengan
NGO, GLC dan pihak swasta dalam pengurusan bencana.

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato' Mohd Yazid]: Terima kasih Tuan Yang di-Pertua. Terima
kasih Yang Berhormat Sabak Bernam.

Yang Berhormat, sebagai Keluarga Malaysia, penglibatan masyarakat sivil untuk
sama-sama dengan pihak kerajaan dalam pengurusan bencana amatlah penting. NADMA
telah mewujudkan kerjasama yang berterusan dengan badan-badan bukan kerajaan yang
terlibat dalam pengurusan bencana, bukan sahaja dalam fasa tindak balas bencana,
malah dalam fasa persediaan dan pasca bencana. Lebih daripada 100 buah NGO telah
berdaftar sebagai rakan NADMA yang merupakan platform kerjasama kerajaan dan NGO.
NGO-NGO berkaitan bencana boleh mendaftar sebagai rakan NADMA secara manual
dengan mengisi borang dan pada masa ini, NADMA dalam proses menambah baik
kaedah pendaftaran secara dalam talian.

Empat kerjasama boleh dilaksanakan Yang Berhormat seperti perkongsian
maklumat bencana, penyelarasan bantuan semasa bencana, membantu pembangunan
kapasiti dan penglibatan NGO dalam usaha-usaha kerajaan seterusnya.

NADMA juga telah membangunkan sistem e-sumbangan badan sukarela yang
akan menjadi platform penyelarasan bantuan antara penderma iaitu NGO, GLC dan
swasta dan penerima iaitu Jawatankuasa Pengurusan Bencana Negeri dan Daerah.
Sistem ini akan dilaksanakan secara rintis dalam fasa Monsun Timur Laut 2021/2022 yang
dijangka akan dilancarkan oleh Yang Amat Berhormat Perdana Menteri pada 8 November
2021 nanti.

Selain itu, NADMA dengan kerjasama syarikat-syarikat telekomunikasi akan
meneruskan inisiatif penyampaian amaran banjir melalui sistem pesanan ringkas (SMS)
kepada penduduk di kawasan berisiko banjir dengan kerjasama JPS melalui Program
Ramalan dan Amaran Banjir Negara. Kos SMS ditanggung oleh syarikat-syarikat
telekomunikasi kerana ia dilaksanakan secara tanggungjawab sosial korporat, Yang
Berhormat.

NADMA juga telah mendapat kerjasama MASkargo Sdn. Bhd untuk menyokong
penyaluran bekalan barangan bantuan kemanusiaan kepada kawasan-kawasan di negeri
Sabah dan Sarawak melalui jalan udara. Kos yang minimum ditanggung oleh kerajaan.
Untuk pengangkutan udara, ia lebih rendah daripada kadar komersial selain proses yang
dipermudahkan, meskipun di saat-saat akhir. Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Sabak Bernam, soalan tambahan pertama.

Dato’ Haji Mohd Fasiah bin Mohd Fakeh [Sabak Bernam]: Terima kasih
kepada Tuan Yang di-Pertua, terima kasih kepada Yang Berhormat Timbalan Menteri
