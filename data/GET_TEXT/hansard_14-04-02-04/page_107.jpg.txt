DR.28.10.2021 99

Tuan Yang di-Pertua, saya terus pergi kepada inti pati dalam rang undang-undang
ini. Pertama, seksyen 16 yang menyebut mana-mana pihak yang berniat membina,
mengilang serta memiliki atau mengendalikan kemudahan untuk penyepaduan atau
pengujian objek angkasa selain memiliki dan mengendalikan kemudahan pelancar perlu
memohon sesuatu lesen. Soalan saya, apakah syarat-syarat yang ditetapkan untuk
memohon lesen khususnya kepada syarikat tempatan.

Kita tahu bahawa syarikat tempatan kita mungkin agak jauh ketinggalan
berbanding dengan syarikat-syarikat angkasa gergasi di luar negara. Apakah syarat-
syarat yang ditetapkan kepada syarikat-syarikat antarabangsa yang ingin memohon lesen
tersebut? Ketika ini berapakah jumlah syarikat tempatan dan antarabangsa yang berada
di dalam industri angkasa lepas. Kedua, seksyen 41(1) menyatakan individu yang
menemukan objek berasal dari angkasa perlu memaklumkan mengenai penemuan
berkenaan. Manakala, seksyen 42(1) menetapkan mana-mana individu yang menemukan
objek angkasa tidak boleh mengusik, mengalih, merosakkan ataupun memusnahkan
objek itu kecuali jika perlu berbuat demikian bagi mencegah bahaya.

Jika melakukan kesalahan itu, mereka boleh didenda tidak melebihi RM10,000
dan maksimum RM20,000 bagi pertubuhan, perbadanan. Oleh itu soalan saya, apakah
mekanisme penentuan yang diguna pakai kementerian bagi menentukan jumlah denda
tersebut. Apakah bentuk pampasan yang akan diberikan kepada mereka yang terkesan
oleh objek yang terjatuh dari angkasa ini. Sekiranya objek tersebut dimiliki sesebuah
syarikat, maka syarikat tersebut akan membayar pampasan. Bagaimana pula dengan
objek yang tidak dikenal pasti. Siapakah yang akan membayar pampasan dan
bagaimanakah penentuannya.

Tuan Yang di-Pertua, rang undang-undang ini mempunyai implikasi kewangan
yang besar. Persoalan saya, adakah kerajaan serius dengan pembangunan teknologi
angkasa ini? Adakah kerajaan mempunyai peruntukan dana yang cukup. Saya sebagai
wakil rakyat menyokong akan pembangunan program angkasa ini kalau ia memberi
kebaikan dan memberi manfaat kepada kerajaan dan rakyat Malaysia.

Akan tetapi pada masa yang sama, saya juga ingin menyinggung akan keperitan
kehidupan rakyat di Sabah terutamanya di P175 Papar di mana kebanyakan mereka ini
memerlukan pembangunan fizikal untuk memudahkan kehidupan mereka _ seperti
pembinaan jambatan kedua di Papar yang hanya panjangnya 150 meter kalau saya tidak
silap. Kalau di Semenanjung kita boleh lihat jambatan bertingkat-tingkat dan panjangnya
berbatu-batu, masakan jambatan hanya 150 meter pun tidak dapat dibuat. Di manakah
Keluarga Malaysia?

Bersesuaian dengan teknologi yang ada, saya ingin menyeru kepada kerajaan
supaya dapat mengajar nelayan-nelayan tentang penggunaan teknologi angkasa ini untuk
mengenal pasti di manakah banyak ikan untuk mereka tangkap dan juga dengan teknologi
ini mereka akan dapat amaran awal kalau adanya cuaca buruk yang akan melanda.

Tuan Yang di-Pertua, kalau kita ingin mengembangkan program angkasa lepas
jangan lupa juga program di lautan lepas untuk nelayan-nelayan pantai yang perit
kehidupan mereka. Saya menyokong rang undang-undang ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Papar. Sekarang saya minta Yang Berhormat Menteri atau Yang Berhormat
Timbalan Menteri untuk menjawab. Minta maaf, ada satu lagi. Yang Berhormat Setiu.

Tuan Che Alias bin Hamid [Kemaman]: Kemaman, Kemaman satu lagi.

6.35 ptg.

Tuan Shaharizukirnain bin Abd Kadir ([Setiu]J: Assalamualaikum
warahmatullahi wabarakatuh. [Membaca selawat] Terima kasih Tuan Yang di-Pertua atas
ruang yang diberikan kepada Setiu untuk sama-sama membahaskan Rang Undang-
undang Lembaga Angkasa Malaysia 2020 ini.
