98 DR.28.10.2021

Seterusnya, saya ada tiga soalan yang memerlukan jawapan dari Yang Berhormat
Timbalan Menteri. Pertama adalah mengenai seksyen 5, penubuhan lembaga. Saya tidak
nampak ada orang yang ada kepakaran dalam perkara-perkara angkasa yang akan
dilantik dalam lembaga ini. Bukankah mereka yang paling sesuai dan penting tetapi tidak
nampak ada peruntukan untuk mereka duduk dalam lembaga ini. Sila Yang Berhormat
Timbalan Menteri menjawab apa sebabnya.

Keduanya ialah seksyen 14 dan 44. Seksyen 14 adalah pelantikan penguasa
angkasa dan seksyen 44 adalah pelantikan penyiasat. Soalan saya juga sama, sudah
adakah orang yang layak untuk memegang jawatan ini sudah dikenal pasti untuk dilantik
untuk memegang jawatan ini?

Akhirnya Tuan Yang di-Pertua, sistem radar kita terlalu uzur sehingga mana pergi
pesawat MH370 pun tidak dikesan dengan cepat. Apalagi dengan objek angkasa, objek
berasal dari angkasa seperti meteoroid atau objek pengganas yang lebih kecil. Saya ingin
bertanya adakah sistem radar itu satu perkara yang penting bagi kejayaan pelaksanaan
akta-akta yang dinyatakan dalam rang undang-undang ini? Bila pelan tindakan akan
diwujudkan? Adakah pelan tindakan ini merangkumi kerjasama dengan entiti-entiti lain
daripada luar negara supaya negara kita boleh memanfaatkan daripada usaha mereka.

Itu sahaja perbahasan saya. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Tebrau. Seterusnya Yang
Berhormat Papar, silakan.

6.28 ptg.

Tuan Haji Ahmad bin Hassan [Papar]: Assalamualaikum warahmatullaahi
wabarakaatuh dan salam sejahtera. Terima kasih Tuan Yang di-Pertua.

Tuan Yang di-Pertua, teknologi angkasa merupakan penyelesaian meluas
terhadap isu-isu tempatan dan global semasa seperti berkaitan dengan pendidikan,
perikanan, pertanian, tenaga, pengurusan bencana, kesihatan dan juga keselamatan
negara.

[Timbalan Yang di-Pertua (Dato' Mohd Rashid Hasnon) mempengerusikan
Mesyuarat]

Dengan kewujudan rang undang-undang ini, ia memperlihatkan Malaysia sudah
bersedia untuk memanfaatkan sepenuhnya ekonomi angkasa yang sedang berkembang.
Ketika ini, perlumbaan penerokaan angkasa lepas telah melakar sejarah baru dunia. Tiga
buah syarikat gergasi aeroangkasa seperti SpaceX milik Elon Musk, Virgin Galactic —
Richard Branson dan juga Blue Origin dimiliki oleh Jeff Bezos dan tidak lupa juga teknologi
angkasa yang dimiliki oleh negara China yang mana mereka _ berlumba-lumba
menunjukkan kemampuan masing-masing dalam teknologi pelancaran roket.

01830

Justeru, melihat perkembangan positif dan penerokaan angkasa lepas melalui
syarikat swasta dan prima pemula di negara luar, Malaysia tidak boleh ketinggalan jauh
dan perlu mengorak langkah dengan strategi yang bersesuaian seperti yang telah
dilaksanakan oleh Amerika Syarikat.

Kementerian perlu mengambil langkah dalam memperkasakan teknologi angkasa
lepas termasuk pembangunan roket tempatan yang mana antara elemen yang paling
penting adalah proses penyelidikan dan pemindahan teknologi kepada masyarakat
tempatan. Ini boleh direalisasikan dengan pemberian geran penyelidikan serta
pembangunan kepada pihak universiti tempatan saya syarikat swasta berkaitan teknologi
angkasa lepas. Soalan saya ialah berapakah jumlah peruntukan penyelidikan dan
pemindahan teknologi angkasa lepas yang telah dibuat di negara kita dalam tempoh lima
tahun ini. Berapakah jumlah geran yang telah diberikan lagi bagi tempoh yang sama dan
jumlah syarikat dan universiti yang terlibat.
