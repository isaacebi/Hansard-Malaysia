DR.28.10.2021 85

Kementerian Dalam Negeri, Kementerian Komunikasi dan Multimedia Malaysia dan
Kementerian Pengangkutan.

Lembaga Angkasa Malaysia bertanggungjawab untuk menasihati Kerajaan
Malaysia mengenai perkara-perkara berhubung dengan pelaksanaan akta dan pengawal
seliaan aktiviti berkaitan angkasa tertentu, mempertimbang dan meluluskan semua
permohonan lesen, permit pelancaran dan perakuan pelancaran yang diterima serta
mengeluarkan garis panduan dan arahan yang bersesuaian di bawah rang undang-
undang ini. Manakala, penguasa angkasa akan dilantik oleh Yang Berhormat Menteri
Sains, Teknologi dan Inovasi daripada kalangan pegawai awam bagi membantu Lembaga
Angkasa Malaysia untuk melaksanakan dan menguatkuasakan rang undang-undang ini
serta bertindak sebagai Setiausaha Eksekutif Lembaga.

Penguasa angkasa ini pula akan dibantu oleh pegawai-pegawai yang diberi kuasa
termasuk pegawai keselamatan pelancaran dan penyiasat. Pegawai-pegawai ini akan
dilantik daripada kalangan pegawai awam. Manakala, penyiasat boleh juga terdiri
daripada pakar-pakar luar. Bagi membantu pegawai yang diberi kuasa dari kalangan
pegawai awam di dalam melaksanakan penguatkuasaan terhadap pematuhan peruntukan
rang undang-undang dan peraturan yang dibuat di bawah rang undang-undang ini serta
menjalankan siasatan berkaitan kesalahan jenayah yang melibatkan bidang kuasa polis,
pegawai diberi kuasa boleh dilantik daripada kalangan pegawai polis yang berpangkat
tidak rendah daripada Inspektor sebagaimana yang ditakrifkan di dalam Akta Polis 1967
(Akta 344).

Rang Undang-undang Lembaga Angkasa Malaysia juga mengandungi
peruntukan berkaitan liabiliti dan perlindungan terhadap kerajaan daripada tuntutan ganti
rugi kerosakan yang disebabkan oleh pelancaran dan pengoperasian objek angkasa.
Peruntukan ini perlu memandangkan aktiviti pelancaran objek angkasa merupakan aktiviti
yang berisiko tinggi dan boleh menyebabkan kehilangan nyawa dan kerugian yang besar
kepada negara. Selain itu, peruntukan ini akan membolehkan kerajaan menjadi negara
pihak kepada dengan izin Convention on International Liability for Damage Cause by
Space Objects pada masa hadapan.

Rang Undang-undang Lembaga Angkasa ini turut mengandungi peruntukan
berkaitan penemuan objek angkasa termasuk objek yang berasal daripada angkasa dan
personel atau penumpang kapal angkasa. Selain itu, terdapat juga peruntukan mengenai
pengurusan ketika berlakunya kemalangan atau insiden yang melibatkan objek angkasa
dan fasiliti pelancaran.

Tuan Yang di-Pertua, Rang Undang-undang Lembaga Angkasa Malaysia telah
menetapkan bahawa angkasa hanya boleh digunakan untuk diteroka untuk tujuan aman
selaras dengan triti antarabangsa berkaitan angkasa. Justeru, rang undang-undang ini
telah menetapkan aktiviti-aktiviti yang dilarang sama _ sekali untuk dilaksanakan
terutamanya aktiviti yang melibatkan senjata pemusnah besar-besaran dan aktiviti yang
boleh menjejaskan serta menyebabkan pencemaran atau perubahan yang buruk kepada
persekitaran bumi atau angkasa. Bagi mengawal selia aktiviti angkasa, rang undang-
undang ini telah menetapkan empat kaedah kawal selia iaitu lesen untuk mengawal aspek
keselamatan bagi aktiviti berkaitan angkasa tertentu. Permit pelancaran iaitu bagi
penyedia perkhidmatan pelancaran dan yang menjalankan aktiviti pelancaran objek
angkasa daripada fasiliti pelancaran di dalam Malaysia. Perakuan pelancaran bagi pemilik
objek angkasa yang melancarkan objek angkasa daripada fasiliti pelancaran di dalam dan
di luar Malaysia serta pendaftaran objek angkasa yang telah berjaya dilancarkan dan
beroperasi di orbit.

Tuan Yang di-Pertua, aktiviti-aktiviti yang akan dilesenkan di bawah rang undang-
undang ini adalah membina atau membuat apa-apa objek angkasa, memiliki atau
mengendalikan mana-mana fasiliti untuk integrasi dan pengujian objek angkasa serta
memiliki serta mengendalikan mana-mana_ fasiliti pelancaran di dalam Malaysia.
Pembinaan dan pembuatan objek angkasa yang dilesenkan di bawah rang undang-
undang ini adalah objek angkasa yang dibangunkan dengan lengkap sebagai sebuah
objek angkasa termasuk bahagian komponennya bagi memastikan aspek keselamatan
aktiviti berkaitan angkasa dapat dikawal selia sepenuhnya. Manakala, pemilikan dan
