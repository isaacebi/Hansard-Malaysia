DR.28.10.2021 57

Fasal ini juga bertujuan untuk memasukkan dua subseksyen baharu (7A) dan (7B)
untuk mengadakan peruntukan bagi tatacara pengundian di Mesyuarat Pertubuhan
Undang-undang dan Kuasa untuk membuat kaedah-kaedah untuk mengadakan
peruntukan bagi dan untuk mengawal selia pengundian secara undian dalam talian atau
undi pos.

Fasal 9 bertujuan untuk meminda perenggan 13K(1)(c) ordinan untuk
mengadakan peruntukan bagi memilih pemegang jawatankuasa eksekutif pertubuhan
undang-undang untuk diadakan sekali setiap dua tahun.

Fasal 10 bertujuan untuk meminda subseksyen 15(1) ordinan untuk memasukkan
kehendak tambahan selain mempunyai akaun amalan yang sah. Seorang peguam bela
hendaklah mempunyai suatu sijil tahunan yang sah sebelum dia boleh beramal sebagai
peguam bela atau melakukan apa-apa perbuatan sebagai seorang peguam bela.

Fasal 11  bertujuan untuk meminda subseksyen 16B(1) ordinan untuk
memasukkan perenggan baharu (e) untuk memperuntukkan jika seorang peguam bela
menjadi tidak upaya disebabkan oleh penyakit atau apa-apa sebab lain, pertubuhan
undang-undang boleh mengambil milik dan pengawal harta peguam bela itu mengikut
Jadual Kedua Ordinan.

Fasal 12 bertujuan untuk memberi Menteri kuasa untuk menetapkan tarikh yang
berlainan bagi permulaan kuat kuasa seksyen 23 Akta Ordinan Peguam Bela (Sabah)
(Pindaan) 2017 [Akta A1528] yang memasukkan bahagian baharu, Bahagian VII yang
memperkatakan tentang perkongsian antarabangsa, firma guaman asing berkelayakan
dan pendaftaran peguam asing di negeri Sabah, Wilayah Persekutuan Labuan, seksyen
23 Akta A1528 masih belum berkuat kuasa.

Tuan Yang di-Pertua, proses penggubalan Rang Undang-undang Ordinan
Peguam Bela (Sabah) (Pindaan) 2017 ini telah melibatkan pihak-pihak berkepentingan
seperti penjawat Setiausaha Kerajaan Negeri Sabah, Jabatan Peguam Negara yang
memastikan ia memenuhi ekspektasi yang diperuntukkan. Rang undang-undang ini
diperlu untuk memantapkan sektor perundangan dan perkhidmatan peguam bela di
Sabah secara amnya.

Selanjutnya, pindaan lain yang dicadangkan melalui rang undang-undang ini
adalah penting bagi menambah baik peruntukan sedia ada seperti menambah kuasa
Lembaga Tatatertib untuk memastikan kepentingan orang yang membuat aduan kepada
pertubuhan undang-undang dapat diurus dengan lebih teratur dan pelupusan aduan yang
lebih cepat.

Dengan itu Tuan Yang di-Pertua, saya mohon mencadangkan.

Timbalan Yang di-Pertua [Dato' Mohd Rashid Hasnon]: Ada siapa yang
menyokong? Minta seorang Yang Berhormat Menteri.

Menteri di Jabatan Perdana Menteri (Tugas-tugas Khas) [Datuk Dr. Haji Abd.
Latiff bin Anmad]: Saya mohon menyokong Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih. Yang
Berhormat. Masalah di hadapan Majlis ialah rang undang-undang bernama suatu akta
untuk meminda Ordinan Peguam Bela (Sabah) dibacakan kali yang kedua sekarang dan
terbuka untuk dibahas.

Saya ada menerima seramai enam Ahli Yang Berhormat ingin berbahas. Yang
Berhormat Penampang, Yang Berhormat Tuaran, Yang Berhormat Kota Kinabalu, Yang
Berhormat Pasir Gudang, Yang Berhormat Sepang dan Yang Berhormat Jelutong. Oleh
itu, saya ingin memulakan dengan memanggil Yang Berhormat Penampang. Tujuh minit.
Silakan Yang Berhormat.
