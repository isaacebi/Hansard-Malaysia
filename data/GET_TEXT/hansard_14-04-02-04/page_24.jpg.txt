16 DR.28.10.2021

Dimaklumkan juga bahawa penggubalan dasar dan akta ini selari dengan
Kerangka Kerja Sendai 2015-2030 di peringkat antarabangsa. Keberkesanannya nanti
akan dinilai melalui indikator sasaran yang telah ditetapkan di peringkat global iaitu—
sedikit sahaja lagi, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Cepat sedikit, masa
sudah tamat.

Datuk Mastura binti Tan Sri Dato’ Mohd Yazid: Ya. Pertama, pengurangan
kadar kematian, bilangan mereka yang terkesan akibat bencana, kadar kerugian
langsung, kerosakan terhadap infrastruktur kritikal dan gangguan kepada kemudahan
asas. Selain itu ketersediaan sistem ramalan awal dan sebaran maklumat juga turut
menjadi indikator keberkesanan dasar dan akta ini kelak. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua, saya jemput Yang Berhormat
Hulu Langat.

Datuk Haji Hasanuddin bin Mohd Yunus [Hulu Langat]: Terima kasih, Tuan
Yang di-Pertua dan Yang Berhormat Timbalan Menteri. Saya rasa arahan nombor 20 yang
mengatakan bahawa banjir kilat itu bukan bencana perlu diteliti dan dikaji balik. Okey,
sekarang ini saya hendak kaitkan arahan nombor 20 ini, dalam arahan itu ada lima
peringkat iaitu:

i) pencegahan;

ii) peredaan;

(
(
(iii) mitigasi;
(iv) kesiapsiagaan;
(

v) tindak balas; dan
(vi) pemulihan.

Kalau kita melihat kajian yang dibuat oleh Noraini Omar Chong dan Khairul
Hisyam Kamarudin 2018, “Disaster Management in Malaysia”. Dia mengatakan bahawa
perkara pemulihan ini sangat lemah dan kita mengharapkan agar Jabatan Perdana
Menteri mengkaji ataupun mengadakan perbincangan dengan semua agensi yang terlibat
dalam perkara-perkara yang berkaitan dengan pemulihan bencana alam ini. Ini kerana
dalam pemulihan itu menunjukkan tindakan dan juga apa-apa sahaja yang berkaitan
dengannya sangat lemah. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri, satu minit.

Datuk Mastura binti Tan Sri Dato’ Mohd Yazid: Terima kasih Yang Berhormat
dan terima kasih Tuan Yang di-Pertua. Saya setuju bahawa perlu dilihat semula hal-hal
banjir kilat ini sebab ia tetap menjadi satu kemusnahan kepada rakyat.

Keduanya, mengenai kajian yang telah disebut oleh Yang Berhormat tadi, untuk
apa sahaja bencana bantuan itu mesti sampai tepat pada masa dan mesti awal.
Semestinya amaran itu penting. Penyaluran bantuan itu penting dan sasaran mangsa itu
juga penting.

Jadi, mengenai untuk menyelaraskan semua agensi yang berkaitan dengan hal-
hal bencana ini saya juga setuju Yang Berhormat tetapi dalam masa yang sama ia
memerlukan satu usaha, peruntukan yang besar juga dan juga melibatkan semua
peringkat, daripada peringkat daerah, negeri dan juga Pusat.

Kita harus tahu bahawa NADMA itu terletak di Pusat. Semua jawatankuasa
bencana daerah dan negeri itu hanya akan di activate kan ketika bencana berlaku. Jadi,
saya juga berkongsi pandangan Yang Berhormat Menteri mengatakan bahawa ketika
tidak bencana itu, di mana peranan NADMA pula.
