4 DR.28.10.2021

Dato’ Sri Hajah Nancy Shukri: Boleh, insya-Allah. Bagi meraikan hari bersejarah
ini, hari pertama pemakaian batik di Dewan Rakyat, sukacita saya maklumkan bahawa
Yang Berhormat dan semua Keluarga Malaysia akan mendapat rebate tunai RM30 bagi
setiap pembelian bernilai RM100 yang kita tawarkan ke atas pembelian mana-mana
produk kraf Malaysia yang dijual di tempat-tempat berikut— Ini membantu industri batik.
Kita ada outlet di Parlimen juga dan mana-mana outlet di cawangan Kraftangan Malaysia
di mana-mana sahaja, anda dapat rebate RM30 setiap RM100 nilainya. Terima kasih
banyak-banyak, tahniah semua. Terima kasih.

Tuan Karupaiya a/l Mutusami [Padang Serai]: Tuan Yang di-Pertua pun hari ini
pakai batik, kena puji sama dia.

Timbalan Yang di-Pertua [Dato’ Mohd Rashid Hasnon]: Ya, saya beli di
Parlimen.

Puan Rusnah binti Aluai [Tangga Batu]: Satu sahaja hendak sambut Yang
Berhormat Menteri punya ucapan tadi.

Timbalan Yang di-Pertua [Dato’ Mohd Rashid Hasnon]: Baik, terima kasih.

Puan Rusnah binti Aluai [Tangga Batu]: Tuan Yang di-Pertua, Yang Berhormat
Tangga Batu hendak cakap pantun untuk sambut Yang Berhormat Menteri punya
berkenaan pemakaian batik.

Timbalan Yang di-Pertua [Dato’ Mohd Rashid Hasnon]: Ya. Ringkas sedikit.
Puan Rusnah binti Aluai [Tangga Batu]: Ya, okey pantun satu sahaja okey.

Berbaju batik tampak budiman,

AP wanita tidak kurang jelita,
Pasaran tempatan perlu ditawan,

Demi membantu industri kita. [Tepuk]

Terima kasih.

Timbalan Yang di-Pertua [Dato’ Mohd Rashid Hasnon]: Pertanyaan Menteri
seterusnya, saya ingin menjemput Yang Berhormat Datuk Seri Panglima Madius Tangau,
Tuaran.

2. Datuk Seri Panglima Wilfred Madius Tangau [Tuaran] minta Menteri Alam
Sekitar dan Air menyatakan apakah peranan Kerajaan Persekutuan dalam usaha
mengatasi masalah bekalan air di Sabah meliputi masalah sumber air, masalah rawatan
air dan masalah Non-Revenue Water (NRW).

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Terima kasih Tuan Yang di-Pertua. Untuk makluman Yang
Berhormat, bahawa di peringkat persekutuan, Akta Industri Perkhidmatan Air dan Akta
Suruhanjaya Perkhidmatan Air Negara telah pun diwujudkan bagi melaksanakan fungsi
kawal selia industri bekalan air di Semenanjung dan Wilayah Persekutuan Labuan.

Walau bagaimanapun, kedua-dua akta ini tidak terpakai di Sabah kerana Sabah
tidak migrasi kepada Kerajaan Pusat. Sehingga setakat ini, ada tiga negeri Sabah,
Sarawak dan Terengganu yang belum melakukan migrasi pada Kerajaan Pusat. Walau
bagaimanapun, kedua-dua akta ini untuk makluman, bahawa selain daripada itu
dicadangkan agar enakmen yang sama dapat diwujudkan di negeri Sabah bagi mengawal
selia industri bekalan air untuk memastikan fungsi kawal selia dan operasi dapat
diasingkan.

Ini bagi membolehkan satu badan kawal selia diwujudkan untuk membolehkan
industri bekalan air di Sabah beroperasi secara lebih ekfektif. Untuk makluman Dewan
yang mulia, Kerajaan Persekutuan di bawah Kementerian Alam Sekitar dan Air
bertanggungjawab dalam menyediakan pembiayaan secara pinjaman bagi pelaksanaan
bagi projek-projek bekalan air di kawasan bandar di seluruh negeri Sabah.
