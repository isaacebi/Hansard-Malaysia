DR.28.10.2021 41

cons dengan izin suatu produk dan biasanya akan tumpu kepada pros dan senyap-
senyapkan cons.

Ada yang buat atau jual barang tiruan atau menggunakan nama atau cap
dagangan yang hampir serupa dengan yang authentic. Tuan Yang di-Pertua, saya
mengalu-alukan pindaan-pindaan yang dicadangkan dalam rang undang-undang _ ini.
Pindaan-pindaan telah mengambil kira kelemahan-kelemahan yang baru saya sebutkan
tadi.

Walaupun ia bukan dan tidak akan menutup semua peluang untuk menipu dan
ditipu oleh sebab kelemahan manusia yang ada mahu jadi kaya cepat dan ada yang mahu
barang atau perkhidmatan yang murah. Akan tetapi, ia masih merupakan satu inisiatif
yang baik daripada kerajaan.

Tuan Yang di-Pertua, saya amat tertarik kepada skop akta ini yang diluaskan
supaya pengawal diberi kuasa untuk melarang, menyekat atau selainnya mengawal selia
atau mengawal penggunaan apa-apa pernyataan, ungkapan atau petunjuk yang mungkin
mendiskriminasikan atau memboikot apa-apa keluaran atau apa barang-barang. Dengan
pindaan ini pengawal telah diberi kuasa menangkap tanpa waran mana-mana orang yang
dipercayai dengan munasabah telah melalukan atau cuba untuk melakukan apa-apa
kesalahan di bawah tajuk seperti:

(i) larangan perihal palsu;

(ii) representasi palsu;

(iii) penyertaan palsu atau mengelirukan; dan

(iv) halangan perjalanan tanggungjawab pengawal atau

penolongnya.

Sekiranya pengawal gigih menjalankan tugasnya agar isu perihal palsu,
representasi palsu, penyertaan palsu atau mengelirukan dapat dikurangkan. Saya ingin
sentuh dua pindaan baharu dalam perbahasan saya kerana dua ini bagi saya amat
penting ya. Yang pertama ialah seksyen 52A yang baharu.

Seksyen ini akan memberi kuasa kepada pengawal atau penolongnya untuk
mengambil sampel barang percuma bagi tujuan analisa. Sebelum ini pengawal atau
penolongnya perlu membeli barang untuk buat analisa. Dengan kuasa ini pengawal boleh
melindungi dengan lebih berkesan pengguna-pengguna daripada barang-barang yang
palsu atau tidak selamat atau tidak mematuhi spesifikasi.

Yang kedua adalah seksyen 56A yang baharu. Ini memberi kuasa kepada
pengawal untuk memerintah pematuhan kepada peruntukan-peruntukan di dalam akta ini
sekiranya pelanggaran dipercayai atau didapati berlaku. Tuan Yang di-Pertua, apa yang
bagus dengan dua seksyen ini adalah kuasa untuk mendakwa mana-mana orang yang
tidak mematuhi apa-apa permintaan atau perintah daripada pengawal atau penolongnya.

Akhirnya saya ingin minta Yang Berhormat Menteri menyatakan statistik kes-kes
kesalahan perihal dagangan yang dilaporkan, yang dikendalikan dan yang sudah
diselesaikan oleh kementerian. Ini kerana, statistik ini akan jadi kayu ukur pencapaian
pengawal selepas RUU diluluskan. Itu saja. Saya ingin bercadang menyokong RUU ini.
Terima kasih.

Tuan Yang di-Pertua: Terima kasih Yang Berhormat Tebrau. Yang Berhormat
Kepong, tidak ada ya. Yang Berhormat Tumpat, silakan.

12.47 tgh.
Dato’ Haji Che Abdullah bin Mat Nawi [Tumpat]: Tuan Yang di-Pertua;

Ramai MP bangun berpantun,

Khusus mengenai pakaian batik,
Walaupun saya tidak berpantun,

Namun menyokong pemakaian batik.
