DR.28.10.2021 47

Yang Berhormat Bukit Bendera bertanya tentang masalah minyak sawit, palm oil
sugar free bagaimana. Jawapannya ialah kalau barang tersebut ada gula tetapi
dinyatakan dalam preskripsi barang tersebut tiada gula, maka kita boleh ambil tindakan di
bawah seksyen 5 iaitu Akta 750 ini. Jadi ia untuk memastikan niat-niat yang tidak baik di
kalangan mereka yang anti minyak sawit. Mereka letak sebotol air kemudian mereka tulis
air tersebut palm oil free sedang air botol tersebut tiada kaitan pun dengan minyak sawit.
Jadi menunjukkan prejudis mereka terhadap minyak sawit keluaran utama negara kita.

Tuan Yang di-Pertua, selain daripada itu ditanyakan juga kenapa fi yang telah
dikutip sejak tahun 2012 dahulu, sekarang baru hendak disahkan. Sebenarnya kita
mengakui berlaku kekhilafan ketika itu yang mana untuk makluman Dewan yang mulia
bahawa pensijilan halal dahulu sebenarnya diterajui ataupun dibuat oleh badan ataupun
Majlis Agama Islam Negeri dan juga JAKIM.

Akan tetapi sekarang kita melakukan penjelasan yang mana JAKIM sahaja
dibenarkan atau diberi kuasa untuk mengeluarkan sijil dan logo halal tetapi pengurusan,
pemeriksaan dan sebagainya dibuat oleh negeri-negeri. Jadi atas hal tersebut, maka kita
selaraskan fi tersebut. Maka pada hari ini kita minta supaya Dewan mengesahkan apa
yang telah dikutip yang jumlahnya lebih kurang RM23 juta.

Tuan Yang di-Pertua, selain daripada itu Yang Berhormat Dungun
membangkitkan isu berkaitan dengan minuman ataupun penyataan yang tidak sama
dengan apa yang terdapat pada menu. Menu makanan yang palsu ataupun tidak sama.
Kemudian hendak bezakan antara halal dengan no pork atau pork free. Jadi jawapan
berkaitan dengan pernyataan yang tidak bersamaan dengan apa yang ditulis atau apa
yang tertera pada menu adalah satu penipuan. Contohnya dikatakan kedai tersebut
menjual air milo, tiba-tiba yang dibuat adalah air coklat. Itu adalah satu kesalahan. Jadi,
boleh diambil tindakan.

Berkaitan dengan pork free dan ia berbeza dengan logo halal, sebenarnya saya
yakin semua umat Islam mengetahui bahawa daging halal ataupun daging babi ataupun
pork adalah semua memahami ia dilarang untuk dimakan oleh umat Islam. Saya yakin
orang bukan Islam pun tahu akan hal tersebut. Akan tetapi masalahnya sekarang ada
rakan-rakan kita yang bukan beragama Islam masih mengatakan bahawa yang haram
pada Islam itu cuma daging babi sahaja ataupun khinzir. Mereka tidak mengetahui
bahawa daging yang tidak disembelih itu juga adalah haram.

Jadi ini peranan pendidikan dan juga kerjasama daripada kementerian-
kementerian lain, daripada badan-badan lain untuk mendidik dan memaklumkan kepada
masyarakat bahawa yang haram itu bukan sahaja khinzir tetapi perkara-perkara yang
berkaitan yang tidak disembelih mengikut cara syariah yang betul juga tidak dibenarkan.
Kadang-kadang yang makan duit curi, duit rasuah juga haram. Itu yang perlu diterangkan.

Kemudian pihak JAKIM dan kerjasama kementerian-kementerian dan juga
badan-badan berkanun serta badan kerajaan sentiasa mengadakan kempen berkaitan
dengan logo halal dan kesedaran halal. Ini kerana logo halal yang dikeluarkan oleh JAKIM
dalam negara kita adalah logo halal yang diiktiraf oleh dunia. Ertinya kalau logo tersebut
tertera pada barang atau produk sesuatu yang dijual dalam negara atau luar negara
memang ia terbukti halal, terbukti terbaik.

Oleh sebab itu ia diminta ataupun dimohon oleh kebanyakan peniaga dan sesuatu
yang amat mengujakan pihak kementerian. Untuk makluman bahawa jumlah pensijilan
halal pada tahun 2020 hingga 2021 suatu yang amat menarik. Permohonan daripada
bukan Bumiputera sebanyak 9,650 yang mohon. Manakala daripada Bumiputera 3,832
permohonan sahaja. Ini menunjukkan bahawa seluruh masyarakat di Malaysia ini amat
mengejar ataupun mereka tercari-cari untuk mendapatkan sijil halal daripada kerajaan
kita.

Selain daripada itu Tuan Yang di-Pertua, Yang Berhormat Bukit Bendera juga ada
bertanyakan tentang status daging kartel yang menjadi satu kekecohan sejak awal tahun
ini. Untuk makluman Dewan yang mulia, kes kartel daging yang dituduh di bawah Akta
KPDNHEP sedang menunggu untuk dibicarakan. Mereka telah dituduh pada 9 Februari
2021 dan tarikh perbicaraan akan datang ditetapkan oleh mahkamah pada 14 hingga 16
