96 DR.28.10.2021

Justifikasi saya bagi cadangan ini adalah kita tidak mahu ketinggalan dalam usaha
memastikan negara kita mampu mengoptimumkan sektor aeroangkasa ini tanpa
melibatkan negara luar dan menggunakan tenaga kepakaran tempatan. Saya mahu
memberi contoh. Jika kita ingin melancarkan satelit telekomunikasi ke ruang angkasa
untuk kegunaan negara kita, kita terpaksa menggunakan perkhidmatan agensi angkasa
negara luar seperti Rusia untuk membantu melancarkan satelit tersebut. Situasi ini amat
merugikan kerana kos yang tinggi terpaksa dikeluarkan dan juga kepakaran teknikal tidak
dapat dikongsikan kepada rakyat negara kita.

Tuan Yang di-Pertua, seterusnya saya ingin merujuk kepada keperluan satelit
untuk tujuan penggunaan pihak Angkatan Tentera Malaysia (ATM) dalam negara kita.
Walaupun ini adalah urusan yang melibatkan Kementerian Pertahanan, saya berpendapat
masih sesuai bagi kita untuk membincangkan tentang satelit bagi tujuan keselamatan di
sini.

Secara geografinya negara kita mempunyai perairan mahupun permukaan tanah
yang luas yang berukuran 329,847 kilometer persegi. Dengan keluasan yang sebesar ini,
amat sukar jika kita mengharapkan kawalan dan pemantauan menggunakan tenaga
fizikal. Saya berpendapat penggunaan satelit ini juga mampu membantu pemantauan
objek asing seperti boat dan kapal yang cuba mendatangkan ancaman kepada kedaulatan
negara.

Soalan saya, adakah kerajaan mempunyai perancangan untuk melancarkan
satelit bagi tujuan pemantauan keselamatan dalam negara kita dalam masa yang terdekat
ini?

Itu sahaja perbahasan saya. Saya ucapkan terima kasih dan saya mohon
menyokong. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Dungun, Yang Berhormat
Padang Serai.

6.18 ptg.

Tuan Karupaiya a/l Mutusami [Padang Serai]: Salam sejahtera. Terima kasih
kepada Tuan Yang di-Pertua atas kesempatan yang diberikan untuk saya berbahas
mengenai Rang Undang-undang Lembaga Angkasa Malaysia 2020. Walaupun tujuan
RUU ini jelas tetapi perkara yang melibatkan teknikal perlu dibahas dalam memastikan
semua perkara diambil cakna dan ditambah baik dalam menyediakan negara ke arah
melibatkan dalam sektor angkasa.

RUU ini jelas menunjukkan bahawa apa-apa teknologi yang melibatkan sektor ini
mesti berpaksikan kepada keamanan melalui seksyen 15. Akan tetapi persoalan yang
ingin saya bangkitkan ialah bagaimana kerajaan ini memastikan pelaburan luar negara ke
arah sektor ini dapat perhatian. Sektor angkasa memerlukan modal yang cukup besar
dalam memastikan penyelidikan dan pembangunan teknologi. Maka kerajaan kena
memperjelaskan apakah garis panduan akan dibuat oleh Lembaga Angkasa Malaysia dari
segmen pelaburan luar negara.

Selain itu melalui rang undang-undang ini, mana-mana pihak yang ingin membina
perkilangan serta memiliki atau mengendalikan kemudahan perlu mempunyai lesen.
Perkara ini saya nampak ada positifnya tetapi saya ingin memberi cadangan untuk
memperoleh lesen itu dipermudahkan kepada syarikat tempatan. Ini penting dalam
memastikan dominasi sektor ini adalah oleh syarikat tempatan dan bukan syarikat luar
negara.

01820

Kerisauan saya adalah kesediaan syarikat tempatan dalam sektor ini kerana
sektor ini memerlukan modal yang besar dan kemahiran yang tinggi. Saya harap kerajaan
menjelaskan apakah langkah dalam menyelesaikan isu ini.

Seterusnya, perkembangan sektor angkasa di dunia menjadikan rang undang-
undang ini penting. Untuk mewujudkan persaingan negara-negara besar dalam sektor ini
