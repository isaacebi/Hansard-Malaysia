54 DR.28.10.2021

Dato’ Rosol bin Wahid: Okey, terima kasih. Terima kasih banyak-banyak dengan
penjelasan yang diberi. Saya harap selepas lulusnya Akta 730 ini, semua Abhli-ahli
Parlimen kita akan berbincang dengan rasional, dengan waras dan dengan terbaik untuk
agama, bangsa dan negara. Tuan Yang di-Pertua, itu sahaja. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri di atas jawapan tersebut.

Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa rang undang-undang ini dibacakan kali yang kedua
sekarang.

[Masalah dikemukakan bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]

[Timbalan Yang di-Pertua (Dato’ Mohd Rashid Hasnon) mempengerusikan
Jawatankuasa]

[Fasal-fasal dikemukakan kepada Jawatankuasa]

[Fasal-fasal 1 hingga 9 diperintahkan jadi sebahagian daripada rang undang-
undang]

[Rang undang-undang dimaklumkan kepada Majlis sekarang]
[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali yang
ketiga, disokong oleh Timbalan Menteri Pembangunan Wanita, Keluarga dan Masyarakat
(Dato’ Hajah Siti Zailah binti Mohd Yusoff) dan diluluskan]

01510
RANG UNDANG-UNDANG ORDINAN
PEGUAM BELA (SABAH) (PINDAAN) 2021
Bacaan Kali Yang Kedua dan Ketiga
3.11 ptg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Tuan Yang di-Pertua, saya mohon
mencadangkan rang undang-undang bernama suatu Akta Ordinan Peguam Bela (Sabah)
(Pindaan) 2021 dibaca kali yang kedua sekarang.

Tuan Yang di-Pertua, rang undang-undang yang akan saya bentangkan adalah
Rang Undang-undang Ordinan Peguam Bela (Sabah) (Pindaan) 2021 yang digubal bagi
memantapkan sektor perundangan dan perkhidmatan peguam bela di Sabah secara
amnya. Sebagaimana semua Ahli Yang Berhormat sedia maklum, Ordinan Peguam Bela
(Sabah) 1953 iaitu Sabah Bab 2 adalah Undang-undang Persekutuan yang mengawal
selia profesion undang-undang Sabah dan Wilayah Persekutuan Labuan, yang sama
tarafnya seperti Ordinan Peguam Bela (Sarawak) Bab 110 yang mengawal selia profesion
perguaman di negeri Sarawak dan Akta Profesion Perundangan 1976 [Akta 166] yang
terpakai bagi Semenanjung Malaysia.

Ordinan Peguam Bela (Sabah) telah digubal pada tahun 1953 ketika Sabah pada
masa itu dikenali sebagai North Borneo, Masih merupakan sebahagian daripada koloni
British. Apabila Sabah menjadi sebahagian daripada Persekutuan Malaysia pada tahun
1965, ordinan ini telah diisytiharkan sebagai Undang-undang Persekutuan di bawah
Perkara 4(d) Senarai Persekutuan, Jadual Kesembilan Perlembagaan Persekutuan.
