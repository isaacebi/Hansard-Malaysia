DR.28.10.2021 9

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Seri Haji Idris bin Jusoh [Besut] minta Menteri Perusahaan Perladangan
dan Komoditi menyatakan apakah usaha diambil kementerian dalam meningkatkan hasil
sawit dan getah melalui kaedah Pertanian Pintar khasnya melibatkan penggunaan
teknologi sistem navigasi satelit dan sistem pengairan pintar.

Timbalan Menteri Perusahaan, Perladangan dan Komoditi Il [Datuk Willie
anak Mongin]: Selamat pagi, salam sejahtera. Terima kasih kepada Yang Berhormat
Besut yang sentiasa prihatin dengan industri komoditi ini. Beliau selalu bertanyakan
mengenai industri ini dan sudah pasti sebagai seorang ahli politik yang veteran, beliau
tetap memperjuangkan nasib untung pekebun-pekebun kecil sawit dan getah kita.

Tuan Yang di-Pertua, pihak kementerian sentiasa prihatin dan komited dalam
usaha-usaha meningkatkan hasil komoditi sawit dan getah negara kita dengan
mengaplikasikan teknologi semasa seperti sistem navigasi satelit dan juga pengairan
pintar.

Untuk makluman Ahli Yang Berhormat, kementerian melalui Lembaga Minyak
Sawit Malaysia (MPOB) telah menggunakan teknologi-teknologi berkaitan bagi
meningkatkan hasil sawit seperti berikut:

(i) teknologi sistem navigasi satelit di mana menggunakan
teknologi geospatial yang melibatkan teknologi penderiaan jauh
(remote sensing);

(ii) Navigasi satelit; dan

(iii) geographic information system (GIS) untuk menghasilkan Oil
Palm Resource Information System ataupun dikenali sebagai
OPRIS.

OPRIS adalah sistem yang mengenal pasti serta menyediakan maklumat
geospatial tanaman sawit, jenis tanah, agro iklim, kawasan yang sesuai ditanam sawit dan
kawasan tanaman sawit yang berpotensi serta membantu pemetaan kawasan Kelompok
Minyak Sawit Mampan (SPOC) dan Pensijilan Minyak Sawit Mampan Malaysia (MSPO)
dan maklumat-maklumat ini dapat membantu pengurusan ladang yang lebih baik dan
seterusnya meningkatkan hasil sawit.

Selain daripada itu, maklumat global positioning system (GPS) sebagai indikator
untuk menjalani aktiviti penanaman semula juga digunakan untuk pekebun kecil.
Manakala untuk sistem pengairan pintar, pelaksanaan kajian terperinci mengenai kitaran
air termasuk pengukuran air di pelbagai peringkat dan ekosistem sawit seperti kadar
curahan hujan, kadar evaporasi kandungan air dalam tanah dan kadar penggunaan air
oleh sawit. Data-data ini adalah untuk memahami dan mengaitkan kitar air ekosistem sawit
dengan persekitaran dan perubahan cuaca. Seterusnya membantu menguruskan
pengeluaran sawit yang lebih baik.

Selain daripada itu, dalam teknologi penggunaan sektor getah, penggunaan
teknologi remote sensing juga untuk memantau keadaan pokok getah di ladang dan
mewujudkan pangkalan data yang boleh digunakan untuk membangunkan dan
menambahkan hasil industri getah. Selain daripada itu, LGM juga mewujudkan database
geographic information system sebagai alat pengurusan ataupun management tools untuk
menjangka corak cara penghasilan getah. Ini sedikit sebanyak telah dapat membantu
sektor komoditi kita meningkatkan hasil sawit dan juga getah.

Selain daripada kaedah Pertanian Pintar ini, kita juga ada klon-klon benih sawit
yang boleh ditanam dan boleh meningkatkan dalam 20 hingga 30 kadar pengeluaran yang
lebih tinggi daripada klon yang selama ini kita guna. Itu sahaja yang kita telah lakukan di
peringkat sawit dan getah. Banyak lagi yang telah dan sedang giat kita laksanakan. Terima
kasih.
