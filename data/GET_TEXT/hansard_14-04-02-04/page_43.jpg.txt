DR.28.10.2021 35

Penandaan Halal) (Pindaan) 2018 [P.U.(A) 268/2018] yang mengadakan peruntukan bagi
pengenaan dan pemungutan fi itu bermula pada 23 Oktober 2018.

Tuan Yang di-Pertua, saya mohon mencadangkan.

Tuan Yang di-Pertua: Terima kasih Yang Berhormat Timbalan Menteri. Ada
siapa yang menyokong?

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua, saya
mohon menyokong.

Tuan Yang di-Pertua: Terima kasih Yang Berhormat. Ahli-ahli Yang Berhormat
semua, masalah di hadapan Majlis ialah rang undang-undang bernama suatu akta untuk
meminda Akta Perihal Dagangan 2011 dibacakan kali yang kedua sekarang dan terbuka
untuk dibahas.

Saya telah dapat senarai pembahas, semuanya sembilan orang. Akan dimulakan
oleh Yang Berhormat Bukit Bendera, diikuti oleh Yang Berhormat yang berikut. Yang
Berhormat Dungun, Yang Berhormat Sepang, Yang Berhormat Tebrau, Yang Berhormat
Kepong, Yang Berhormat Tumpat, Yang Berhormat Rasah, Yang Berhormat Segambut
dan akhir sekali, Yang Berhormat Kuala Selangor. Dipersilakan Yang Berhormat Bukit
Bendera. Selama tujuh minit.

12.15 tgh.

Tuan Wong Hon Wai [Bukit Bendera]: Terima kasih Tuan Yang di-Pertua. Saya
ingin bangun untuk menyertai perbahasan berkenaan dengan pindaan Akta Perihal
Dagangan 2011 dan kalau kita meninjau sejarah perundangan, Akta Perihal Dagangan
telah diluluskan pada tahun 1972. Kemudian, digantikan pada tahun 2011 dan pindaan
terkini tahun 2019 untuk memasukkan provision selari dengan Akta Cap Dagangan 2019.

Kita membaca inti sari preamble tentang Akta Perihal Dagangan, sebenarnya ia
ingin mengadakan kawal selia terhadap pengilang dan juga peruncit atau retailer dan juga
industri perkhidmatan untuk melindungi, mengawal selia mereka, untuk melindungi
kepentingan pengguna.

Seksyen 6 dan 7 dalam akta ini telah menjelaskan 14 subseksyen dari (a) sampai
(n) butiran-butiran berkenaan dengan perihal dagangan supaya memberikan satu
certainty in law, kepastian dalam undang-undang untuk membolehkan pengilang dan juga
peruncit untuk mengikuti perundangan ini dengan jelas supaya kepentingan— mereka
boleh menjalankan perniagaan mereka ataupun pemprosesan pengilangan mereka dan
juga pada masa yang sama melindungi pengguna.

Fasal 4, saya membaca fasal 2 dahulu. Fasal 2 dalam pindaan ini menyatakan
tambahan perkataan  petunjuk ataupun ungkapan perkataan yang mungkin
mendiskriminasi atau memboikot apa-apa keluaran atau barang-barangan dan perkataan
yang digunakan adalah mungkin yang which is likely, dengan ini dia membenarkan satu
budi bicara kepada Yang Berhormat Menteri.

Dia bukan strip liability tetapi balance of probability. Membuka satu budi bicara.
Saya ingin mendapat kepastian dari Yang Berhormat Menteri kerana kalau dalam fasal 2
huraian dengan jelas menyatakan bahawa tujuan fasal ini antara lainnya ialah berkenaan
dengan perkataan, “Tiada minyak kelapa sawit” atau “Palm oil free” dan kementerian
berhasrat membuat satu subsidiarily legislation supaya pengilang-pengilang tidak
menggunakan “Tiada minyak kelapa sawit’. Saya sokong. Saya sokong perkara ini kerana
minyak kelapa sawit atau industri kelapa sawit industri yang penting untuk negara.

Akan tetapi, saya menanyakan kerana budi bicara yang besar kepada Yang
Berhormat Menteri, melalui pindaan ini bukan sahaja minyak kelapa sawit. Kalau saya
menanyakan kalau pengilang menggunakan perkataan seperti “Tiada gula” atau “Sugar
free” sebenarnya kalau tiada gula atau sugar free bagaimana pindaan ini, apa kesan
terhadap pindaan ini? Saya ingin dapatkan satu kepastian daripada Yang Berhormat
Menteri.
