52 DR.16.12.2021

Wang yang dipegang oleh peguam cara pemaju sebagai pemegang kepentingan
sebanyak lima peratus akan dibayar kepada pemaju iaitu 2.5 peratus selepas tempoh
lapan bulan pembeli mengambil VP atau penyerahan pemilikan kosong dan 2.5 peratus
lagi akan dibayar habis tempoh 24 bulan dari tarikh VP iaitu tempoh tamat DLP yang baru.

Yang Berhormat Bukit Bendera juga bertanyakan adakah akta ini akan
mempertimbangkan right to be heard dalam Menteri KPKT mempertimbangkan pelanjutan
tempoh masa EOT dan penyerahan milikan kosong dan penyiapan kemudahan bersama.
Konsep yang digunakan dalam pelaksanaan akta ini ialah suspended time atau frozen
time dengan izin, iaitu masa kontrak yang tidak berfungsi akan tidak boleh dilaksanakan.
Oleh itu, ia tidak ada kaitan dengan terma extension of time dengan izin atau perkara yang
dinyatakan dalam kes Ang Ming Lee kerana Mahkamah Persekutuan telah memutuskan
elemen EOT sebagai ultra vires.

Yang Berhormat juga menimbulkan isu berkaitan Kanun Tanah Negara, seksyen
257A iaitu 120 hari bagi menyelesaikan transaksi di antara pembeli dan penjual. Perkara
ini adalah tidak tertakluk di bawah Akta 118.

Tuan Yang di-Pertua, Yang Berhormat berikutnya ialah Yang Berhormat Papar
bertanya adakah pembeli yang telah membuat bayaran late payment charges (LPC) boleh
menuntut semula bayaran tersebut. Bagi caj pembayaran lewat untuk tempoh 1 Januari
sehingga 31 Disember 2021, pembeli wajib menuntut semula apa-apa caj lewat yang
dikenakan oleh pemaju. Jika pemaju gagal membuat pembayaran balik, pembeli boleh
membuat aduan kepada KPKT untuk siasatan dan tindakan sewajarnya. Tindakan akan
diambil bagi membolehkan pembeli menerima balik caj tersebut daripada pemaju.

Tuan Yang di-Pertua, Yang Berhormat berikut ialah Yang Berhormat Jelutong
mencadangkan pelanjutan kuat kuasa Akta 829, COVID-19 sehingga tahun 2023.

01500

Pandangan-pandangan ini diterima baik, KPKT akan mengkaji bagaimana ia
dapat dilaksanakan dengan baik untuk faedah rakyat. Walau bagaimanapun, ia juga
tertakluk kepada suasana keadaan COVID-19 di negara kita ini.

Tuan Yang di-Pertua, Yang Berhormat terakhir yang membahaskan tentang rang
undang-undang berkaitan dengan Kementerian Perumahan dan Kerajaan Tempatan ialah
Yang Berhormat Setiu. Terima kasih saya ucapkan, yang bertanya apakah mekanisme
kerajaan untuk meningkatkan pemilikan rumah melalui inisiatif sedia ada seperti
penyediaan rumah di bawah Program Perumahan Rakyat (PPR), Projek Perumahan
Penjawat Awam (PPAM), PR1MA dan SPNB. Kerajaan menyasarkan penyediaan rumah
mampu milik sebanyak 500,000 menjelang tahun 2025. Pengecualian duti setem, surat
cara pindah milik dan perjanjian pinjaman bagi hanya rumah yang berharga RM2.5 juta
dan ke bawah sehingga 31 Disember 2021.

Yang Berhormat Setiu juga menanyakan kesan kepada ejen hartanah, 80 peratus
mengalami kemerosotan pendapatan. Dalam masa pandemik COVID-19, semua rakyat
terkesan darinya bukan sahaja ejen hartanah dan untuk membantu mereka diberikan
bantuan melalui program pemerkasaan oleh kerajaan. Pengawalan kepada syarikat kredit
komuniti, perkara ini dikawal di bawah Akta Pemberi Pinjaman Wang 1951 [Akta 400].
Oleh itu, semua terma pinjaman dikawal di bawah akta ini dan kita laksana di bawah
penguasaan Kementerian Perumahan dan Kerajaan Tempatan.

Tuan Yang di-Pertua, itu sahajalah persoalan yang ditimbulkan oleh Ahli-ahli Yang
Berhormat seramai sembilan orang. Sekali lagi saya mengucapkan terima kasih banyak
kepada Ahli-ahli Yang Berhormat. Andai kata terdapat — ada lagi kemusykilan yang masih
lagi tersimpan di hati dan di dada, maka boleh lah datang berjumpa dengan Kementerian
Perumahan dan Kerajaan Tempatan untuk penjelasan berikutnya. Terima kasih Tuan
Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri Kementerian Perumahan dan Kerajaan Tempatan (KPKT). Ada seorang lagi yang
akan menjawab. Dipersilakan Timbalan Menteri.
