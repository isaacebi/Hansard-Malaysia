DR.16.12.2021 53

3.02 ptg.

Timbalan Menteri Sumber Manusia [Datuk Haji Awang bin Hashim]: Bismillahi
Rahmani Rahim. Assalamualaikum warahmatullahi wabarakatuh. Terima kasih Tuan
Yang di-Pertua. Terima kasih kepada Yang Berhormat-Yang Berhormat yang
membangkitkan..

Timbalan Yang di-Pertua [Dato’ Mohd Rashid Hasnon]: 20 minit ya.

Datuk Haji Awang bin Hashim: Perkara berkenaan dengan Akta Kerja [Akta 829]
utamanya. Pertama, saya akan menyentuh perkara-perkara yang dibangkitkan oleh Yang
Berhormat Dungun berkenaan dengan pengecualian pengiraan tempoh masa bagi
representasi di bawah Akta Perhubungan Perusahaan iaitu di bawah Jabatan
Perhubungan Perusahaan di bawah Kementerian Sumber Manusia.

Jadi berhubung dengan pengecualian pengiraan tempoh masa bagi representasi
oleh pekerja di bawah Akta Perhubungan Perusahaan 1967 [Akta 177] dan kaitannya
dengan lambakan kes di Mahkamah Perusahaan sebagaimana yang dibangkitkan oleh
Yang Berhormat Dungun. Mahkamah Perusahaan di bawah Kementerian Sumber
Manusia telah merangka Pelan Transformasi Mahkamah Perusahaan yang bertujuan
untuk meningkatkan prestasi dan kecekapan dalam menyelesaikan kes-kes yang dirujuk
ke Mahkamah Perusahaan.

Beberapa perkara telah diambil kira dalam merangka pelan transformasi tersebut
dalam jangka masa pendek dan jangka masa panjang. Antara pendekatan yang kita ambil
adalah seperti berikut:

(i) menambah baik proses aliran kerja pengendalian dan
pelupusan kes sedia ada bagi mempercepatkan penyelesaian
kes. Di bawah proses aliran kerja yang baharu, pihak-pihak
hendaklah memfailkan semua surat cara atau pleading dan
dokumen-dokumen yang berkaitan dalam tempoh yang
ditetapkan dan tempoh ini hendaklah dipatuhi dengan tegas;

(ii) menggunakan pendekatan dengan izin, alternative dispute
resolution (ADR) melalui kaedah pengantaraan atau penilaian
awal untuk mempercepatkan penyelesaian kes;

(iii) tempoh indeks prestasi utama (KPI) bagi menyelesaikan kes
untuk kes-kes pembuangan kerja yang diterima pada tahun
2018 ke atas dikurangkan daripada 16 bulan prosesnya turun
ke 12 bulan; dan

(iv) meluaskan penggunaan sistem pengrekodan digital ke semua
bilik bicara) mahkamah dan mengehadkan permohonan
daripada peguam untuk menangguh perbicaraan kes kerana
sesuatu sebab atau alasan melainkan dengan sebab atau
alasan yang munasabah dan tidak dapat dielakkan seperti cuti
sakit dan cuti kecemasan.

Dengan pelaksanaan Pelan Transformasi Mahkamah Perusahaan ini telah dapat
menyelesaikan kes-kes tertunggak di Mahkamah Perusahaan di samping melancarkan
dan melicinkan bagi mempercepatkan proses pengendalian serta pelupusan pertikaian
perusahaan secara efektif.

Perkara yang dibangkitkan seterusnya, tiga perkara disentuh dalam perbahasan
oleh Yang Berhormat Kalabakan. Tuan Yang di-Pertua, perkara yang disentuh sebelum
ini tiada laporan diterima berhubung dengan kesukaran pekerja untuk membuat aduan
kepada Pengarah Tenaga Kerja Sabah dan Sarawak. Walau bagaimanapun, mengambil
kira pengisytiharan Perintah Kawalan Pergerakan (PKP) dan Perintah Kawalan
Pergerakan Diperketatkan (PKPD) yang diisytiharkan pada tahun ini menyukarkan untuk
pekerja bergerak keluar dari kawasan pada tahun ini ataupun menyukarkan pekerja untuk
keluar daripada kediaman ke Pejabat Tenaga Kerja yang berdekatan.
