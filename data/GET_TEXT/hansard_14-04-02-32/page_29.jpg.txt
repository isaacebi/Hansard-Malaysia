DR.16.12.2021 19

Dato’ Dr. Mohd Khairuddin bin Aman Razali [Kuala Nerus]: Ya, terima kasih
Yang Berhormat Timbalan Menteri. Kita faham bahawa dalam situasi keadaan sekarang
COVID-19 dan sebagainya, tentulah kerajaan terpaksa berhutang lebih banyak untuk
menampung keperluan negara.

Cuma kalau kita lihat daripada beberapa perancangan kerajaan sebelum ini
antaranya cukai-cukai yang baharu yang diperkenalkan bahkan kami juga mencadangkan
untuk konsep wakaf diperluaskan lagi. Sejauh manakah kerajaan rasa yakin bahawa
cukai-cukai baharu ini serta alternatif pendanaan boleh menampung bebanan hutang
kerajaan semakin tinggi sekarang? Terima kasih.

Tuan Yang di-Pertua: Terima kasih.

Tuan Haji Yamani Hafez bin Musa: Terima kasih Yang Berhormat Kuala Nerus.
Semua perancangan kita dalam mengenalkan cukai baharu ini ianya bukanlah dengan
izin a silver bullet to solve kita punya problem tetapi kita ingin mencari kaedah-kaedah
yang kreatif bagaimana kita mengutip hasil tanpa memberi jejas yang terlalu banyak
kepada ekonomi dan sekali gus cuba meringankan beban-beban hutang yang terpaksa
kita ambil pada kali ini.

Kita mengambil maklum dengan cadangan-cadangan yang diberikan oleh Yang
Berhormat dan kita akan cuba memperluaskan lagi kaedah wakaf yang disebut oleh Yang
Berhormat tadi. Terima kasih.

Tuan Yang di-Pertua: Terima kasih. Sila Yang Berhormat Pokok Sena.

Dato’ Mahfuz bin Haji Omar [Pokok Sena]: Terima kasih Tuan Yang di-Pertua.
Saya hendak quote sikit apa yang disebut oleh Menteri Ekonomi. Menteri Ekonomi ada
menyebut bahawa tidak ada negara yang boleh muncul menjadi sebuah negara dengan
status berpendapatan tinggi tanpa terlebih dahulu meningkatkan tadbir urus
menghapuskan rasuah dan mempromosikan soal integriti di setiap sektor. Ini isunya. Inilah
ya antara punca yang menyebabkan kita terpaksa menanggung hutang. Antaranya ialah
tahun depan ialah berkaitan dengan 1MDB. Lebih daripada RM30 bilion yang kita terpaksa
menanggung pembayarannya.

Jadi, saya hendak dapatkan penjelasan daripada Yang Berhormat, apakah
langkah-langkah yang dibuat oleh pihak kerajaan dalam hendak mengoptimumkan dalam
menguruskan negara kita ini seperti Yang Berhormat sebut tadi perlu kepada langkah-
langkah yang boleh memberikan manfaat yang lebih besar kepada negara. Satu perkara
yang saya hendak mendapatkan penjelasan juga ialah apa faedah yang baiknya, hutang
bayar hutang. Apa faedahnya baiknya, hutang bayar hutang? Jadi seolah-olah orang dulu
dia jual tanah bayar hutang. Jadi, apa baiknya untuk sebuah negara ini?

Tuan Yang di-Pertua: Terima kasih. Silakan Yang Berhormat.

Tuan Haji Yamani Hafez bin Musa: Terima kasih Yang Berhormat Pokok Sena
atas soalan susulan tadi. Dalam tempoh jangka sederhana dan setelah kita harapkan
ekonomi kembali pulih, kerajaan juga akan melaksanakan semula langkah konsolidasi
dan inisiatif pengukuhan fiskal kerajaan termasuk meluaskan asas hasil, mengukuhkan
pentadbiran dan pematuhan cukai dan meningkatkan kecekapan perbelanjaan serta
penggubalan Akta Tanggungjawab Fiskal yang dijangka dapat memperkukuhkan tadbir
urus dan disiplin fiskal.

Selaras dengan trajektori konsolidasi fiskal, keperluan pinjaman kerajaan
harapnya dapat dikurangkan dan seterusnya dapat mengawal paras hutang negara.
Selain itu, usaha menambahbaikkan tadbir urus dan pembaharuan institusi sedang
dilaksanakan dan langkah ini akan membantu memperbaiki kedudukan kewangan
kerajaan pada masa hadapan.

Soalan akhir itu, apa baiknya hutang untuk membayar hutang. Itu adalah strategi
roll over di mana kita memastikan kalau kita boleh berhutang dengan kadar yang lebih
rendah untuk membayar hutang awal yang lebih tinggi dalam medium-term ataupun short-
term, kita akan melaksanakannya sekiranya wajar. Ini adalah strategi kerajaan untuk
mengurangkan kadar hutang Yang Berhormat. Terima kasih atas soalan tersebut.
