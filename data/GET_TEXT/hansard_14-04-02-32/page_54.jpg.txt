44 DR.16.12.2021

Kedua, mengenai fasal 2 dan 3, bertujuan untuk meminda tajuk panjang dan
seksyen 2 [Akta 829] masing-masing untuk memasukkan Ordinan Buruh Sabah dan
Ordinan Buruh Sarawak sebagai sebahagian daripada undang-undang yang hendak
diubahsuai di bawah Akta 829. Persoalan saya, kenapakah hari ini, hanya hari ini, Ordinan
Buruh bagi dua wilayah ini dimasukkan di dalam RUU ini sedangkan sebelum ini RUU ini
telah memasukkan Ordinan Had Masa Sabah dan Sarawak?

Sejak RUU ini diluluskan, sejauh manakah kolaborasi dan juga kerjasama di
antara Kerajaan Pusat dan juga kerajaan negeri-negeri dalam memastikan pelaksanaan
rang undang-undang ini diselaraskan dengan kerajaan negeri masing-masing? Dengan
memasukkan Ordinan Buruh Sabah dan Sarawak di dalam pindaan ini, apakah
implikasinya kepada rakyat Sabah? Sama juga soalan saya seperti tadi, bagaimanakah
kerajaan dapat memastikan Kerajaan Negeri Sabah dan Sarawak dapat melaksanakan
dan menyelaraskan pindaan ini?

Tuan Yang di-Pertua, dalam apa-apa undang-undang baharu mahupun pindaan
yang kita akan gubal, yang kita bentang, bahas dan luluskan di sini, soalan pokok yang
berbalik kepada kita adalah adakah masalah yang ingin kita selesaikan dapat
diselesaikan. Pelindungan dan penyelesaian di bawah RUU ini mestilah berkesan dan
efektif.

Oleh itu, menyentuh proses mediasi yang dijalankan oleh Pusat Mediasi COVID-
19 yang ditanggung oleh kerajaan, adakah mereka yang layak merupakan individu dalam
lingkungan B40, M40, PKS mikro dan PKS kecil?

Soalan saya, berapakah peratusan golongan ini yang diberikan penyelesaian
tanpa dikenakan tindakan undang-undang? Kedua, berkenaan dengan pakar-pakar
pengantara yang dikenal pasti dan dilantik oleh Yang Berhormat Menteri selaras dengan
fasal 9(2) Bahagian II rang undang-undang ini. Saya ingin tahu, bagaimanakah proses
lantikan mereka ini dibuat dan kriteria yang ditetapkan?

Ketiga, adakah sistem mediasi di bawah RUU ini berkesan dengan sepenuhnya?
Berapakah jumlah pertikaian dan tuntutan yang masih belum diselesaikan sejak RUU ini
dikuatkuasakan?

Terakhir, keempat, saya mohon diberikan data terperinci mengenai jumlah yang
telah dibelanjakan di bawah Pusat Mediasi COVID-19 bagi status individu dan syarikat
yang telah melalui mediasi ini? Itu sahaja daripada saya. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kalabakan. Terakhir, Yang Berhormat hang Tuah Jaya.

12.57 tgh.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Assalamualaikum warahmatullahi wabarakatuh. Terima kasih kepada Tuan Yang
di-Pertua kerana memberikan peluang kepada Hang Tuah Jaya untuk membahaskan Akta
Langkah-langkah Sementara bagi Mengurangkan Kesan Penyakit Koronavirus 2019
(COVID-19) (Pindaan) 2021.

Pertamanya, sepertimana yang dibentangkan oleh Yang Berhormat Timbalan
Menteri di Jabatan Perdana Menteri tadi, saya hendak mula dengan perkara yang paling
asas iaitu membangkitkan persoalan mengenai MoU dengan kerajaan berkait dengan
legislation ataupun rang undang-undang. Sepanjang ingatan saya ialah antara perkara
yang paling penting yang kita persetujui dalam MoU Itu ialah sebarang rang undang-
undang mestilah dirunding antara kerajaan dan juga pembangkang.

Jadi, saya ingin tanya kepada Yang Berhormat Timbalan Menteri yang menjaga
Parlimen ini, apakah inisiatif ini dibuat untuk rang undang-undang ini? Ini kerana
pembentangan tadi, saya fikir tidak ada perkara ini disebut. Saya yakin bahawa dalam hal
ini sewajarnya Yang Berhormat Timbalan Menteri yang menjaga hal ehwal Parlimen ini
menunjukkan contoh dengan memulakan proses apa saja /egislation, dengan izin, rang
undang-undang ini sebelum kita bentangkan apa saja di dalam Dewan ini, sewajarnya
dirundingi supaya input-input yang berguna ataupun perkara-perkara yang penting yang
