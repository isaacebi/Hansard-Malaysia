66 DR.16.12.2021

USUL-USUL MENTERI KEWANGAN

AKTA PENDANAAN KERAJAAN 1983 [AKTA 275]

Memindahkan RM22,824 juta ke Kumpulan Wang Pembangunan

4.48 ptg.

Timbalan Menteri Kewangan Il [Tuan Haji Yamani Hafez bin Musa]: Terima
kasih Tuan Yang di-Pertua. Saya mohon mencadangkan;

"Bahawa mengikut peruntukan perenggan 4(b) Akta Pendanaan
Kerajaan 1983 [Akta 275], mengambil ketetapan supaya Kerajaan
memindahkan sebanyak RM22,824 juta di bawah seksyen 3(1) Akta
yang sama, iaitu baki wang terimaan Terbitan Pelaburan Kerajaan
Malaysia (MGII) dari September hingga Disember 2021 sebanyak
RM13,500 juta dan baki wang terimaan Bil Perbendaharaan Islam
Malaysia (MITB) tahun 2021 sebanyak RM9,324 juta ke Kumpulan Wang
Pembangunan".

Tuan Yang di-Pertua, saya mohon untuk membentangkan satu resolusi berkaitan
ketetapan mengenai pemindahan wang Terbitan Pelaburan Kerajaan Malaysia (MGII) dan
Bil Perbendaharaan Islam Malaysia (MITB) ke Kumpulan Wang Pembangunan (KWP)
mengikut keperluan seksyen 4(b) Akta Pendanaan Kerajaan 1983 [Akta 275]. Resolusi ini
dibentangkan supaya kerajaan memindahkan sebanyak RM22,824 juta iaitu baki wang
terimaan MGII bagi tempoh September hingga Disember 2021 sebanyak RM13,500 juta
dan Bil Perbendaharaan Islam Malaysia (MITB) bagi tahun 2021 sebanyak RM9,324 juta
ke Kumpulan Wang Pembangunan.

01550

Pemindahan ini dilaksanakan untuk menampung perbelanjaan pembangunan.
Seperti Ahli Yang Berhormat sedia maklum, Kumpulan Wang Pembangunan ialah salah
satu daripada Wang Amanah Kerajaan yang ditubuhkan mengikut Akta Kumpulan Wang
Pembangunan 1966 bagi tujuan membiayai projek pembangunan. Salah satu sumber
dana yang terdapat dalam Akaun Pinjaman Wang Pembangunan adalah melalui pindaan
dari Akaun Pinjaman Yang Disatukan.

Seksyen 4(b) Akta 275 memperuntukkan bahawa terimaan daripada MGII dan
MITB hanya boleh dipindahkan kepada Kumpulan Wang Pembangunan setelah
mendapat kelulusan Dewan Rakyat dengan resolusi. Untuk makluman Ahli-ahli Yang
Berhormat, sekuriti pinjaman berasaskan syariah ini telah diterbitkan oleh kerajaan di
bawah Akta 275. Antara tujuan utama terbitan berasaskan syariah adalah bagi
meningkatkan pembangunan pasaran kewangan Islam.

Tuan Yang di-Pertua, dengan ini saya memohon mencadangkan resolusi
berkaitan ketetapan pemindahan sebanyak RM22,824 juta iaitu baki wang terimaan MGIl
bagi tempoh September hingga Disember 2021 sebanyak RM13,500 juta dan MITB bagi
tahun 2021 sebanyak RM9,324 juta ke Kumpulan Wang Pembangunan. Dimohon agar
pemindahan ini diluluskan oleh Dewan Rakyat. Terima kasih.

Tuan Yang di-Pertua: Terima kasih Yang Berhormat Timbalan Menteri. Ada yang
menyokong?

Timbalan Menteri Perumahan dan Kerajaan Tempatan [Dato' Sri Dr. Haji
Ismail bin Abd Muttalib]: Tuan Yang di-Pertua, saya mohon menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat semua, masalah sekarang ini terbuka untuk di bahas kalau hendak di
bahas. Kalau tidak, maka saya kemukakan sekarang.
