30 DR.16.12.2021

97,190 unit rumah kepada golongan sasar. Sekiranya pengisian mencapai 100 peratus,
program ini memberikan manfaat kepada sejumlah 379,064 orang penduduk dengan
mengambil kira purata saiz isi rumah adalah pada 3.9 berdasarkan Laporan Survei
Pendapatan Isi Rumah dan Kemudahan Asas 2019 oleh Jabatan Perangkaan Malaysia.

PPR Dimiliki dijual dengan harga sebanyak RM35,000u Yang Berhormat, di
Semenanjung Malaysia. Manakala sebanyak RM42,000 bagi Sabah dan Sarawak. PPR
Disewa pula menawarkan kadar sewa sebanyak RM124 sebulan yang mana kadar sewa
ini jauh lebih rendah daripada harga pasaran sewaan. Pada masa yang sama, kerajaan
juga telah memperkenalkan PPR sewa untuk milik (rent-to-own), dengan izin, bagi
golongan yang masih belum layak memperoleh kemudahan pembiayaan dari sisi
kewangan komersial.

Selain PPR, KPKT menerusi Syarikat Perumahan Negara Berhad _turut
melaksanakan pembinaan Rumah Mesra Rakyat bagi membantu golongan
berpendapatan isi rumah sebanyak RM3,000 yang tidak mempunyai rumah dan tinggal di
rumah usang tetapi mempunyai tanah untuk membina rumah yang sempurna. Setakat ini,
sebanyak 47,714 unit Rumah Mesra Rakyat telah pun disiapkan.

Tuan Yang di-Pertua, di samping itu kerajaan juga dalam meningkatkan
accessibility perumahan oleh rakyat, kementerian bercadang untuk menubuhkan panel
pemikir, panel of experts, bagi membantu dan memberi nasihat kepada kementerian
dalam pelbagai isu perumahan khususnya melibatkan kluster sosial, ekonomi dan
geopolitik. Terima kasih, Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Soalan tambahan
pertama, sila Yang Berhormat Batu.

Tuan P. Prabakaran [Batu]: Terima kasih, Tuan Yang di-Pertua. Terima kasih,
Yang Berhormat Timbalan Menteri. Mungkin saya boleh tarik balik perkataan ‘bohong’ itu,
tetapi saya hendak tekankan di sini bahawa dengan kadar inflasi, harga barang naik, kadar
ekonomi merosot, peluang pekerjaan yang rendah, saya rasa semakin hari ya, setiap hari
kita dapat rakyat Malaysia memohon rumah. Contohnya, rumah PPR dengan kerajaan.

Di sini saya ada satu fakta di mana Dewan Bandaraya Kuala Lumpur telah
menerima sebanyak 9,948 permohonan untuk menyewa unit perumahan awam dan
Projek Perumahan Rakyat sejak tahun 2019 sehingga bulan Ogos lalu. Maknanya, dalam
satu setengah tahun ada 9,000 permohonan di ibu kota Kuala Lumpur sahaja. Sebanyak
1,547 orang pemohon telah diluluskan. Selebihnya yang baki tidak tahu apa statusnya.
Maksudnya, adakah mereka ada rumah atau tidak ada rumah, memang we do not know,
dengan izin.

So, apakah tindakan KPKT untuk membantu pemohon-pemohon sebegini supaya
mereka dapat rumah daripada kerajaan? Kalau tidak silap saya, projek PPR pun tidak lagi
ada dalam pelan KPKT. Betul atau tidak?

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Batu. Sila, Yang Berhormat Timbalan Menteri.

Dato’ Sri Dr. Haji Ismail bin Haji Abd. Muttalib: Terima kasih, Yang Berhormat
Batu. Terima kasih, Tuan Yang di-Pertua. Yang Berhormat Batu, terima kasih kerana
menarik istilah yang tidak indah dalam Dewan ini.

Untuk makluman Yang Berhormat, sebenarnya seperti mana yang saya sebutkan
dalam beberapa soalan yang sebelum ini, di negara kita ini ada 15 buah agensi yang
terlibat dengan pembinaan rumah untuk rakyat kita termasuklah rumah keluarga miskin,
rumah PPR dan sebagainya. Termasuklah, Kementerian Wilayah Persekutuan, kerajaan
negeri dan juga pihak swasta. Jadi, saya kira mungkin permohonan di Wilayah
Persekutuan Kuala Lumpur itu adalah khusus kepada permohonan yang dipohon kepada
PPR di bawah Kementerian Wilayah Persekutuan.

Saya ingat Yang Berhormat, untuk membantu Yang Berhormat, bolehlah Yang
Berhormat jumpa saya dan kita bincangkan sedikit. Mungkin ada ruang-ruang yang boleh
diketahui di bawah Kementerian Perumahan dan Kerajaan Tempatan yang kita boleh
bantu.
