DR.16.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 16 Disember 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

USUL

MENANGGUHKAN BACAAN KALI YANG KEDUA DAN KETIGA
RANG UNDANG-UNDANG DI BAWAH P.M. 62

10.04 pg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Bismillahi Rahmani Rahim.
Assalamualaikum warahmatullahi wabarakatuh dan selamat pagi. Salam sejahtera Tuan
Yang di-Pertua. Tuan Yang di-Pertua;

“Bahawa menurut Peraturan Mesyuarat 62, saya mohon D.R.
1/2021 Rang Undang-undang Kerja (Pindaan) 2021, D.R. 13/2021 Rang
Undang-undang Kawalan Bekalan (Pindaan) 2021, D.R. 12/2020 Rang
Undang-undang Suruhanjaya Bebas Tatakelakuan Polis 2020, D.R.
19/2021 Rang Undang-undang Kehadiran Wajib Pesalah-pesalah
(Pindaan) 2021 dan D.R. 18/2021 Rang Undang-undang Antigangguan
Seksual 2021 seperti yang tertera di No. 3 hingga 7 dalam Aturan Urusan
Mesyuarat dan Usul-usul pada hari ini ditangguhkan bacaan kali kedua
dan ketiga dan dibawa ke Mesyuarat yang akan datang.”

Tuan Yang di-Pertua: Baiklah Yang Berhormat Menteri. Terima kasih.

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Seri Mohd Redzuan bin Md Yusof [Alor Gajah]: minta Menteri
Pembangunan Luar Bandar menyatakan apakah dasar kerajaan untuk membangunkan
Program Perumahan Rakyat Termiskin (PPRT) menggunakan IBS.

Menteri Pembangunan Luar Bandar [Dato’ Seri Mahdzir bin Khalid]:
Assalamualaikum warahmatullahi wabarakatuh. Tuan Yang di-Pertua, terima kasih
kepada Yang Berhormat Alor Gajah atas soalan yang telah dikemukakan. Untuk
makluman, Kementerian Pembangunan Luar Bandar telah diberi mandat untuk
melaksanakan tanggungjawab tentang pertamanya adalah prasarana luar bandar,
bekalan elektrik luar bandar, bekalan air luar bandar, ameniti sosial luar bandar dan
Program Perumahan Rakyat Termiskin.
