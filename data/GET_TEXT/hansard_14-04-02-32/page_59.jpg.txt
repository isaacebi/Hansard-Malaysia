DR.16.12.2021 49

Saya rasa langkah untuk mengemukakan pindaan kepada Akta 829 ini wajar
kerana kita rasa wabak COVID-19 ini is here to stay lah, dengan izin, untuk beberapa
ketika lagi. Walaupun kita berharap ia selesai, nampaknya datang pula varian-varian
baharu yang mengancam kesihatan kita. Jadi, walaupun kita berdoa tidak akan berlaku
lagi MCO, darurat dan sebagainya, tetapi ia sangat bergantung kepada tingkah laku
manusia dalam mengawal diri dan mengawal penyakit ini.

Saya bersetuju dengan pandangan rakan-rakan supaya tempoh yang
dibincangkan pada hari ini bukan sekadar memberikan pengecualian sehingga 31
Disember 2021 tetapi kalau boleh dipanjangkan mencukupi untuk setahun supaya tidaklah
di pertengahan jalan nanti, pada bulan satu, bulan dua, kita terpaksa mengadakan
pindaan-pindaan semula untuk membolehkan syarikat-syarikat ataupun individu yang
terikat dengan kontrak-kontrak ini diambil tindakan atas sebab tidak dapat menyelesaikan
urusan-urusan kontrak mereka. Ini penting kerana kita rasa tempoh lagi dua minggu
sebelum habis tahun ini adalah sangat tidak bermakna untuk suatu pindaan kepada rang
undang-undang ini.

Seterusnya, saya juga berharap kerajaan meneliti sepenuhnya dan mengambil
kira kalau ada di antara kontrak-kontrak ini tidak tercapai bukan kerana alasan pandemik
COVID ini tetapi kerana kelemahan-kelemahan dalam pentadbiran pengurusan mereka
ataupun agensi-agensi kerajaan di mana projek-projek tidak boleh masuk air kah, elektrik
kah yang bukan kerana masalah pandemik tetapi kerana kelemahan-kelemahan dalam
pengurusan. Ini kita tidak harus biarkan, kerana ia akan menjejaskan pemilikan-pemilikan
hartanah oleh rakyat yang memerlukan rumah-rumah mereka disegerakan. Saya tidak
mahu ada pihak-pihak yang menggunakan alasan COVID-19 ini sebagai punca kelewatan
projek-projek mereka.

Selain daripada itu, kita juga berterima kasih kerana tempoh-tempoh memberikan
pengiktirafan, pembuatan laporan dan sebagainya bagi persatuan-persatuan dan
kesatuan sekerja ini— bagus ya, kerana ada masalah di sana kalau mereka diwajibkan
atau dimestikan mengikut tarikh-tarikh sedia ada ya. Jadi pelanjutan ini, saya rasa
munasabah.

Kalau bolehlah, kerajaan meneliti bukan hanya untuk rang undang-undang ini
tetapi dalam mana-mana perkara yang melibatkan tarikh-tarikh tertentu seperti
menghantar laporan-laporan persatuan kah atau NGO kah atau parti politik yang telah
mengikut sesuatu had-had telah ditentukan. Kita semua terjejas ya. Bukan hanya industri-
industri tetapi NGO-NGO, parti-parti politik yang tidak dapat mengadakan mesyuarat
agung dan sebagainya memerlukan pelanjutan- pelanjutan ini disebut secara tuntas di
dalam peraturan-peraturan atau undang-undang yang lain.

Begitu juga saya rasa kita mengharapkan bahawa kementerian-kementerian
seperti KPKT yang disebutkan dalam penerangan tadi, mengambil kira urusan-urusan
projek-projek yang telah ada dan— di mana-mana juga kita melihat, banyak projek yang
tertangguh. Kalau ia berpunca daripada pandemik ini, maka pindaan ini terpakai. Akan
tetapi, kita hendak melihat supaya tidak disalahgunakan ataupun ada yang mengambil
kesempatan daripada kelemahan masing-masing untuk gagal menyempurnakan
tanggungjawab mereka.

Begitu juga kepada pembeli-pembeli yang tidak dapat menyempurnakan
pinjaman-pinjaman mereka supaya terus mengusahakannya dan bagi pihak peminjam
iaitu bank-bank dan syarikat kredit yang lain, seharusnya memberikan bantuan seperti
moratorium yang lepas supaya tidak ada di antara mereka yang gagal untuk mendapatkan
pemilikan rumah ini kerana isu-isu kewangan sedemikian. Kalau boleh, tidak ada lagi
perkara-perkara yang memberikan sebab rakyat kita tidak mendapat rumah mereka. Jadi,
Tuan Yang di-Pertua, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Lumut. Yang Berhormat, tambahan seramai tiga Yang Berhormat telah
memberikan perbahasannya dan sekarang saya jemput Yang Berhormat Menteri atau
Timbalan Menteri untuk menjawab.
