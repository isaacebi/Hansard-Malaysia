4 DR.16.12.2021

dan bukanlah bertujuan mengharamkan apa yang Allah Ta’ala halalkan. Kerajaan telah
mengambil langkah meneliti dan mengkaji cadangan supaya menaikkan umur minimum
perkahwinan bagi perempuan beragama Islam daripada 16 tahun kepada 18 tahun.

Kajian ini termasuklah membentangkan cadangan tersebut dalam pelbagai forum
yang melibatkan negeri seperti Majlis Dialog Undang-undang dan Persidangan
Penyelarasan Undang-undang Syarak dan Sivil memandangkan kuasa perundangan
berkaitan perkahwinan orang Islam merupakan bidang kuasa negeri-negeri.

Berdasarkan maklum balas dan pandangan yang diterima, kebanyakan negeri
pada dasarnya bersetuju mengekalkan had umur yang sedia ada sebagaimana termaktub
dalam Undang-undang Keluarga Islam di negeri masing-masing.

Setelah mengambil kira maklum balas itu, pandangan dari negeri, kerajaan
melalui Mesyuarat Sekretariat Dasar Perundangan Syariah Jabatan Kemajuan Islam
Malaysia (JAKIM) Bil.1/2021 pada 22 September 2021 berpendirian bahawa tiada
keperluan untuk meminda had umur minimum perkahwinan bagi perempuan beragama
Islam.

Dalam masa yang sama, pihak Jabatan Kehakiman Syariah Malaysia telah
mengambil langkah untuk memastikan pihak yang memohon untuk berkahwin di bawah
umur melalui satu proses penilaian yang ketat untuk memastikan kepentingan semua
pihak yang terlibat dipelihara. Jabatan Kehakiman Syariah Malaysia telah mengeluarkan
satu SOP permohonan perkahwinan di bawah umur melalui Surat Pekeliling Ketua
Pengarah, Ketua Hakim Syarie Jabatan Kehakiman Syariah Malaysia Bil.1/2018 yang
berkuat kuasa pada 28 September 2018.

Berdasarkan statistik Jabatan Kehakiman Syariah Malaysia, bagi perbandingan
jumlah kelulusan kes permohonan kahwin bawah umur orang Islam yang dijana melalui
sistem eSyariah, tiga tahun sebelum penguatkuasaan prosedur operasi standard
permohonan kahwin bawah umur iaitu dari 1 September 2015 sehingga 31 Ogos 2018,
jumlah kelulusan yang dicatat bagi seluruh negeri di Malaysia ialah sebanyak 2,885 kes.

Manakala jumlah kelulusan kes permohonan kahwin bawah umur orang Islam tiga
tahun selepas penguatkuasaan SOP permohonan kahwin bawah umur iaitu 1 September
2018 sehingga 31 Oktober 2021 pula ialah sebanyak 298 kes. Perbandingan di sini
menunjukkan pengurangan sebanyak 783 kes. Terima kasih Tuan Yang di-Pertua.

#1020
Tuan Yang di-Pertua: Terima kasih. Silakan soalan tambahan pertama.

Puan Kasthuriraani a/p Patto [Batu Kawan]: Terima kasih Tuan Yang di-Pertua
dan terima kasih Yang Berhormat Menteri atas jawapan tadi. Memandangkan JAKIM dan
14 Jabatan Agama Islam Negeri-negeri dan Majlis Agama Negeri-negeri terlibat dalam
Pelan Strategi Kebangsaan bagi Menangani Punca Perkahwinan Bawah Umur, saya
ucapkan terima kasih atas jawapan yang diberikan tadi.

Namun demikian, saya juga ingin menyatakan di sini bahawa negeri Selangor
telah menetapkan 18 tahun sebagai had umur perkahwinan untuk orang-orang yang
beragama Islam. Negeri-negeri seperti Pulau Pinang, Sabah, Johor, Melaka dan Perak
termasuklah Wilayah Persekutuan Kuala Lumpur, Putrajaya dan Labuan telah bersetuju
untuk meminda Undang-undang Keluarga Islam berlandaskan syariah di negeri-negeri
tersebut.

Namun demikian, negeri-negeri seperti Sarawak, Pahang, Terengganu, Perlis,
Negeri Sembilan, Kedah dan Kelantan belum lagi memberi persetujuan untuk menaikkan
had umur berkahwin untuk orang-orang yang beragama Islam kepada 18 tahun.

Tuan Yang di-Pertua, isu ini bukan Islam atau bukan Islam, ia tentang kepentingan
kanak-kanak memandangkan stakeholder ataupun partner negara Malaysia dan juga
Kementerian Pembangunan Wanita, Keluarga dan Masyarakat ialah UNICEF. Saranan
UNICEF adalah negara Malaysia juga bersama dengan negara lain, tergolong sebagai
negara yang tidak akan membenarkan lagi perkahwinan bawah umur, sama ada Islam
atau bukan Islam...
