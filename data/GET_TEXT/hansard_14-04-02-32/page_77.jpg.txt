DR.16.12.2021 67

Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa usul Yang Berhormat Menteri Kewangan seperti
yang tertera dalam Aturan Urusan Mesyuarat dan Usul-usul hari ini di No. 8 hendaklah
disetujukan.

[Usul dikemukakan bagi diputuskan; dan disetujukan]

AKTA BIL PERBENDAHARAAN (TEMPATAN) 1946 [AKTA 188]
Memindahkan RM2,968 juta ke Kumpulan Wang Pembangunan

3.52 ptg.

Timbalan Menteri Kewangan Il [Tuan Haji Yamani Hafez bin Musa]: Tuan
Yang di-Pertua, sekali lagi saya mohon mencadangkan;

“Bahawa mengikut peruntukan perenggan 2(2)(b) Akta Bil
Perbendaharaan (Tempatan) 1946 [Akta 188] mengambil ketetapan
supaya kerajaan memindahkan sebanyak RM2,968 juta wang terimaan
Bil Perbendaharaan Malaysia (MTB) tahun 2021 di bawah seksyen 2(1)
akta yang sama ke Kumpulan Wang Pembangunan’.

Tuan Yang di-Pertua, saya memohon untuk membentangkan satu resolusi
berkaitan ketetapan mengenai pemindahan wang terbitan Bil Perbendaharaan Malaysia
(MTB) ke Kumpulan Wang Pembangunan (KWP). Mengikut keperluan seksyen 2(1) Akta
Bil Perbendaharaan (Tempatan) 1946 [Akta 188], resolusi ini dibentangkan supaya
kerajaan memindahkan sebanyak RM2,968 juta iaitu baki wang terimaan MTB bagi tahun
2021 ke Kumpulan Wang Pembangunan. Pemindahan ini dilaksanakan untuk
menampung perbelanjaan pembangunan.

Seperti Ahli-ahli Yang Berhormat sedia maklum, Kumpulan Wang Pembangunan
ialah salah satu Kumpulan Wang Amanah Kerajaan yang ditubuhkan mengikut Akta
Kumpulan Wang Pembangunan 1966 bagi tujuan membiayai projek pembangunan. Salah
satu sumber dana yang terdapat dalam Akaun Kumpulan Wang Pembangunan adalah
melalui pindahan dari Akaun Pinjaman Disatukan dan seksyen 2(1) Akta 188
memperuntukkan bahawa terimaan daripada MTB hanya boleh dipindahkan kepada
Kumpulan Wang Pembangunan setelah mendapat kelulusan Dewan Rakyat dengan
resolusi.

Tuan Yang di-Pertua, dengan ini saya mohon mencadangkan resolusi berkaitan
ketetapan pemindahan sebanyak RM2,968 juta iaitu wang terimaan MTB bagi tahun 2021
ke Kumpulan Wang Pembangunan. Dimohon agar pemindahan ini diluluskan oleh Dewan
Rakyat. Terima kasih.

Tuan Yang di-Pertua: Terima kasih Yang Berhormat Timbalan Menteri. Ada yang
menyokong usul ini?

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Tuan Yang di-Pertua, saya mohon menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat, masalah ini sekarang terbuka untuk di bahas. Tidak ada perbahasan.
Maka Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa usul seperti yang dikemukakan oleh Yang
Berhormat Menteri Kewangan di bawah nombor sembilan dalam Aturan Urusan
Mesyuarat dan Usul-usul hari ini hendaklah disetujukan.

[Usul dikemuka bagi diputuskan; dan disetujukan]
