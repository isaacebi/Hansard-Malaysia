DR.16.12.2021 55

Tuan Sanisvara Nethaji Rayer a/l Rajaji [Jelutong]: Terima kasih Yang
Berhormat Timbalan Menteri.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri Sumber Manusia. Seterusnya, saya ingin menjemput
seorang lagi iaitu Yang Berhormat Timbalan Menteri di Jabatan Perdana Menteri
(Parlimen dan Undang-undang) untuk menjawab.

3.11 ptg.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Terima kasih Tuan Yang
di-Pertua. Terlebih dahulu, saya ingin mengambil kesempatan ini untuk mengucapkan
ribuan terima kasih dan penghargaan kepada Ahli-ahli Yang Berhormat yang telah pun
mengambil bahagian dalam sesi perbahasan Rang Undang-undang Langkah-langkah
Sementara bagi Mengurangkan Kesan Penyakit Koronovirus 2019 (COVID-19) (Pindaan)
2021. Segala cadangan dan juga pandangan oleh Ahli-ahli Yang Berhormat yang amat
kami hargai dan akan diberikan perhatian sewajarnya oleh kementerian dan juga jabatan
yang berkepentingan.

Untuk makluman Yang Berhormat sekalian, rang undang-undang pada hari ini
adalah merupakan pindaan kepada Akta Langkah-langkah Sementara bagi
Mengurangkan Kesan Penyakit Koronavirus 2019 (COVID-19) 2020 iaitu Akta 829.
Pendekatan pelaksanaan akta ini adalah dibezakan dengan isu-isu di bawah pelaksanaan
Akta Pencegahan dan Pengawalan Penyakit Berjangkit 1988 iaitu Akta 342 dan juga Akta
Langkah-langkah Sementara bagi Pembiayaan Kerajaan (Penyakit Koronavirus 2019
(COVID-19)) 2020.

Sekali lagi saya hendak menegaskan di sini bahawa penggubalan pelaksanaan
Akta 829 ini adalah suatu temporary relief daripada tanggungjawab perjanjian bagi suatu
tempoh yang ditetapkan dan diperkenalkan oleh kerajaan bagi mengurangkan impak
perundangan COVID-19 ke atas individu dan juga perniagaan yang terkesan disebabkan
oleh—dari segi aspek ekonomi.

Tuan Yang di-Pertua, Yang Berhormat Pontian telah membangkitkan persoalan
mengenai pindaan di bawah fasal 4 RUU ini iaitu pindaan kepada seksyen 9 berkaitan
pengantaraan. Untuk makluman Yang Berhormat, seksyen 7 Bahagian II dalam Akta 829
telah pun menetapkan relief dengan izin, kepada ketidakupayaan untuk melaksanakan
obligasi kontrak yang disebabkan oleh langkah-langkah yang telah pun ditetapkan, dibuat
atau diambil di bawah Akta 342 ini untuk mengawal dan juga mencegah merebaknya
COVID-19. Obligasi-obligasi kontraktual tersebut adalah merujuk kepada sembilan
kategori kontrak di bawah Jadual seksyen 7 seperti berikut:

i) pembinaan;
ii) bon pelaksanaan projek pembinaan;
iii) perkhidmatan profesional;

iv) sewaan premis bukan kediaman;
v) kontrak acara;

vi) kontrak pelancongan;

vii) kontrak ziarah keagamaan;

viii) | kontrak sewa beli kenderaan oleh perniagaan mikro B40 dan
M40; dan

(ix) kontrak jualan kredit.

Pada asalnya Yang Berhormat, pengantaraan yang dinyatakan di seksyen 9 juga
adalah tertakluk kepada senarai kontrak yang dalam Jadual seksyen 7. Dengan adanya
pindaan kepada seksyen 9 ini, apa-apa pertikaian yang timbul daripada apa-apa kategori
kontrak bolehlah diselesaikan dengan cara pengantaraan di bawah akta ini.
