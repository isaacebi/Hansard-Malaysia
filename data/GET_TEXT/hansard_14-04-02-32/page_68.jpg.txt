58 DR.16.12.2021

pelanjutan tempoh kuat kuasa Akta 829 sehingga tahun 2023 boleh dipertimbangkan
kerajaan tertakluk kepada situasi semasa dan juga keperluan. Sekian terima kasih.

[Tuan Yang di-Pertua mempengerusikan Mesyuarat]

Tuan Yang di-Pertua: Terima kasih, Yang Berhormat Timbalan Menteri. Ahli-ahli
Yang Berhormat sekarang dikemukakan kepada masalah kepada Majlis bagi diputuskan.
Masalahnya ialah rang undang-undang ini dibacakan kali kedua sekarang.

[Masalah dikemukakan bagi diputuskan; dan disetujukan]

Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]
[Tuan Yang di-Pertua mempengerusikan Jawatankuasa]

[Fasal-fasal dikemukakan kepada Jawatankuasa]

Fasal-fasal 1 hingga 10 —

Tuan Pengerusi: Ada perbahasan? Ya, Yang Berhormat Dungun.

3.24 ptg.

Tuan Haji Wan Hassan bin Mohd Ramli [Dungun]: Terima kasih Tuan
Pengerusi. Fasal 5 iaitu caj pembayaran lewat. Penambahan seksyen ini menetapkan
bahawa jika pembeli gagal untuk membayar apa-apa ansuran bagi tempoh bagi 1 Januari
2021 hingga 31 Disember 2021, pemaju tidak boleh mengenakan caj pembayaran lewat
berkenaan dengan ansuran yang tidak berbayar itu ke atas pembeli itu.

Soalan saya, memandangkan Perintah Kawalan Pergerakan (PKP) bermula 18
Mac 2020 di seluruh negara, mengapakah tempoh pengecualian caj pembayaran lewat
ini hanya bermula 1 Januari 2021 bukannya pada 18 Mac 2020?

Seterusnya ialah penyerahan pemilikan kosong dan penyimpanan kemudahan
bersama seksyen 38C(1) berhubung dengan suatu pemajuan perumahan walau apa pun
apa-apa perjanjian yang dibuat antara pemaju dengan pembeli, pemaju boleh memohon
kepada Menteri bagi mana-mana tempoh dari 1 Januari 2021 hingga 31 Disember 2021
dikecualikan daripada pengiraan masa bagi penyerahan pemilikan kosong suatu
kediaman perumahan atau penyiapan kemudahan bersama, mengikut mana-mana yang
berkenaan, dalam pemajuan perumahan itu.

Dalam pindaan bagi seksyen 38C(1) ini pemaju boleh memohon dengan pihak
Menteri dikecualikan pengiraan masa bagi penyerahan pemilikan kosong kepada pembeli
dari tempoh 1 Januari 2021 hingga 31 Disember 2021. Soalan saya, jika pemaju sengaja
melambat-lambatkan permohonan pengecualian pengiraan masa kepada kementerian
sedangkan projek tidak berjalan atau lambat berjalan tanpa sebarang alasan dan
justifikasi yang jelas, apakah mekanisme yang akan dilakukan oleh kementerian bagi
mengatasi masalah ini?

Setelah itu satu lagi persoalan jika pemaju membuat permohonan kepada
Menteri, berapakah tempoh masa (timeframe) kelulusan Menteri kepada pemaju? Oleh
sebab melibatkan masa permohonan pemaju dan masa kelulusan Menteri bolehkah
diketahui tempoh masa tersebut? Terima kasih, Tuan Pengerusi.

Tuan Pengerusi: Terima kasih, Yang Berhormat Dungun. Yang Berhormat
Lumut.
