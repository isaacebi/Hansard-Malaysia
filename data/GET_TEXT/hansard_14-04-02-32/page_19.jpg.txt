DR.16.12.2021 9

dibandingkan dengan harga barang-barang yang kita tahu sekarang ini. Kedua, banyak
juga kelas-kelas KAFA di tempat saya atau Parlimen saya yang begitu daif. Jadi, saya
ingin kementerian mengambil inisiatif untuk membaik pulih kelas-kelas ini. Oleh sebab
kalau kelas ataupun bilik darjah ini tidak sesuai untuk pembelajaran, jadi orang-orang yang
belajar pun memang susah untuk dapat ilmunya.

Jadi, saya ingin kerajaan ataupun kementerian dapat menyelenggarakan semua
kelas dan bilik darjah yang rosak di Parlimen saya dan juga di Parlimen-parlimen lain.
Terima kasih, secepat mungkin.

Tuan Yang di-Pertua: Terima kasih Yang Berhormat Papar.

Tuan Haji Idris bin Haji Ahmad: Terima kasih Tuan Yang di-Pertua. Terima kasih
Yang Berhormat Papar atas perhatian terhadap didikan KAFA. Memang itu adalah
merupakan satu daripada usaha-usaha yang perlu dibuat untuk memastikan suasana
yang kondusif ada kepada murid-murid dan juga guru-guru KAFA yang mengajar di
sekolah atau kelas KAFA. Insya-Allah, tadi saya baru sahaja menerima lawatan daripada
pihak Exco Agama Sabah yang jumpa dengan saya. /nsya-Allah beberapa isu kebajikan
itu perlu diberikan perhatian. Terima kasih Tuan Yang di-Pertua.

Tuan Yang di-Pertua: Terima kasih.

2. Tuan Chow Kon Yeow [Tanjong] minta Menteri Kewangan menyatakan senarai
peruntukan pembangunan tahunan kepada setiap negeri dari tahun 2010 sehingga 2020.
Perincikan juga hasil kutipan cukai pendapatan mengikut negeri bagi tempoh sama.

Timbalan Menteri Kewangan II [Tuan Haji Yamani Hafez bin Musa]: Bismillahi
Rahmani Rahim. Assalamualaikum warahmatullahi wabarakatuh, salam sejahtera dan
selamat pagi. Terima kasih Tuan Yang di-Pertua. Untuk makluman Yang Berhormat,
secara keseluruhannya jumlah peruntukan perbelanjaan pembangunan (DE) untuk projek
di peringkat negeri telah meningkat daripada RM28.9 bilion pada tahun 2010 kepada
RM30.6 bilion pada tahun 2020.

Jumlah ini tidak termasuk DE bagi projek yang merentas negeri-negeri.
Belanjawan 2022 telah menyediakan peruntukan sebanyak RM48.8 bilion untuk projek
peringkat negeri. la satu peningkatan yang significant, selaras dengan sasaran
Rancangan Malaysia Ke-12.

Data perbelanjaan DE bagi setiap negeri dalam tempoh 2010 hingga 2020 secara
puratanya menunjukkan arah aliran pelbagai berikutan faktor seperti prestasi pelaksanaan
projek-projek pembangunan negeri serta penetapan dan kelulusan bilangan projek-projek
baru dalam setiap rolling pelan. Perbelanjaan DE juga dipengaruhi oleh keperluan untuk
pelaksanaan projek-projek berimpak tinggi dan berkeperluan segera kepada rakyat.

Sebagai contoh, Projek Lebuhraya Pan-Borneo di Sabah dan Sarawak dan Projek
Membina Lebuhraya Kota Bharu ke Kuala Krai di Kelantan dan Central Spine Road di
Pahang dan Kelantan serta landasan kereta api berkembar Gemas ke Johor Bahru.
Mengambil kira masa yang terhad untuk saya mengemukakan perincian perbelanjaan
pembangunan bagi setiap negeri dalam tempoh berkenaan seperti mana soalan yang
dikemukakan oleh Yang Berhormat, maka data perbelanjaan yang dimohon akan saya
kemukakan secara bertulis kepada Yang Berhormat.

Mengenai soalan Yang Berhormat untuk mendapat perincian mengenai jumlah
hasil kutipan cukai pendapatan mengikut negeri bagi tempoh 2010 hingga 2020. Adalah
dimaklumkan bahawa lokasi cawangan Lembaga Hasil Dalam Negeri yang menerima
cukai pendapatan individu dan syarikat mungkin berbeza dengan tempat di mana aktiviti
ekonomi membayar cukai dijalankan atau negeri tempat tinggal sebenar pembayar cukai.

Oleh yang demikian, kutipan hasil peringkat negeri tidak menggambarkan bahawa
cukai yang dihasilkan adalah daripada sumbangan sebenar aktiviti ekonomi di negeri
berkenaan. Sekian, terima kasih.
