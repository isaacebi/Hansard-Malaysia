8 DR.16.12.2021

JAWAPAN-JAWAPAN LISAN BAGI PERTANYAAN-PERTANYAAN

1. Tuan Ahmad Tarmizi bin Sulaiman [Sik] minta Perdana Menteri menyatakan
langkah yang telah dilaksanakan bagi menambah baik skim perjawatan Penyelia Kelas
Agama Fardhu Ain (KAFA) untuk diserap ke jawatan tetap perkhidmatan awam.

Menteri di Jabatan Perdana Menteri (Hal Ehwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh, selamat pagi. Terima
kasih Tuan Yang di-Pertua. Terima kasih Yang Berhormat Sik. Untuk makluman Yang
Berhormat Sik, sehingga kini terdapat seramai 383 orang penyelia di bawah Program
Kelas Al-Quran dan Fardu Ain (KAFA) yang telah dilantik oleh JAKIM sebagai pegawai
kontrak, contract of service, Gred S19. Lantikan penyelia KAFA ini adalah berdasarkan
Pekeliling Perkhidmatan Bil.2/2008 - Dasar dan Prosedur Pelantikan Secara Kontrak yang
sedang berkuat kuasa.

Kerajaan sedang menyediakan hala tuju Program KAFA yang bertujuan
memperkasa Program KAFA sedia ada, termasuklah menambah baik aspek
perkhidmatan penyelia KAFA dengan menumpukan kepada elemen_ peningkatan
profesionalisme dan juga jaminan kebajikan. Justeru, bagi merealisasikan kesungguhan
kerajaan terhadap usaha tersebut, maka JAKIM telah menjalankan sesi perundingan
bersama agensi Persekutuan yang berkaitan bagi mencari kaedah terbaik berhubung
pelantikan penyelia KAFA ke jawatan tetap. Terima kasih Tuan Yang di-Pertua.

Tuan Yang di-Pertua: Terima kasih. Silakan, soalan tambahan pertama.

Tuan Ahmad Tarmizi bin Sulaiman [Sik]: Terima kasih Tuan Yang di-Pertua.
Terima kasih Yang Berhormat Menteri. Kita sedia maklum, dalam tempoh pandemik ini
seperti mana juga pelajar-pelajar di sekolah kebangsaan, para pelajar di kelas KAFA juga
terpaksa menjalani pembelajaran mereka melalui PdPR di rumah itu. Jadi kesannya,
ramai di kalangan para pelajar ini yang agak ketinggalan dalam mereka mencapai tahap
yang baik dalam silibus dan kurikulum di KAFA ini.

Begitu juga dengan bilangan pelajar KAFA yang telah pun mencecah 1 juta orang
dengan jumlah guru seramai 35,000 orang. Jadi soalan saya, adakah pihak JAKIM
bersama dengan agensi lain, termasuk JPA, bercadang untuk menambah lagi pelantikan
penyelia-penyelia KAFA ini bagi memperkukuhkan pendidikan kepada anak-anak kita di
seluruh negara ini? Terima kasih Tuan Yang di-Pertua.

Tuan Yang di-Pertua: Terima kasih.

Tuan Haji Idris bin Haji Ahmad: Terima kasih Tuan Yang di-Pertua. Terima kasih
Yang Berhormat Sik. Sebenarnya, kerajaan dari semasa ke semasa kita sedang untuk
menambah baik Program KAFA, termasuk menambahbaikkan kuota penyelia KAFA dan
juga kebajikan penyelia KAFA yang seramai 383 orang yang berperanan untuk menyelia
terhadap guru KAFA yang seramai 35,000 orang. Oleh kerana kita sedar, sebab itu
kerajaan melalui JAKIM sedang merancang pertambahan kuota penyelia KAFA selari
dengan unjuran pertambahan kuota guru KAFA secara berfasa mulai tahun 2022 hingga
2026. Terima kasih Tuan Yang di-Pertua.

Tuan Yang di-Pertua: Terima kasih. Ada soalan tambahan kedua?
Tuan Haji Ahmad bin Hassan [Papar]: Papar.
Tuan Yang di-Pertua: Yang Berhormat Papar, sila.

Tuan Haji Ahmad bin Hassan [Papar]: Terima kasih Tuan Yang di-Pertua.
Sebelum Parlimen menutup tirai, saya ingin mengucapkan Merry Christmas dan Selamat
Tahun Baru 2022 kepada semua yang merayakannya dan tidak lupa juga kepada kaum
Tionghoa dan juga India yang akan merayakan Chinese New Year dan Thaipusam tidak
lama lagi. Jangan lupa patuhi SOP yang dikeluarkan oleh kementerian.

Saya memang menyokong apa yang disuarakan oleh Yang Berhormat Sik, di
mana gaji yang diterima oleh penyelia KAFA dan juga guru-guru amatlah rendah kalau
