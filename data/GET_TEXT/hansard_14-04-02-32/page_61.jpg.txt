DR.16.12.2021 51

Disember 2021. Walau bagaimanapun, KPKT sedang berbincang dengan Kementerian
Kewangan dan pihak REHDA bagi melanjutkan tempoh HOC tersebut.

Pada masa ini, pengecualian duti setem bagi surat cara pindah hak milik dan
perjanjian pinjaman bagi rumah berharga RM500,000 dan ke bawah bagi pembeli rumah
pertama masih berkuat kuasa sehingga 31 Disember 2025. Kerajaan menyambut baik
cadangan mengenai pelanjutan tempoh moratorium supaya dilaksanakan serentak
dengan tempoh Akta 829 berkuat kuasa.

Tuan Yang di-Pertua, Ahli Yang Berhormat berikutnya ialah Yang Berhormat
Dungun mencadangkan projek sakit yang...

Tuan Cha Kee Chin [Rasah]: Yang Berhormat Timbalan Menteri, Rasah.
Dato’ Sri Dr. Haji Ismail bin Abd Muttalib: Yang Berhormat Rasah, ya sila.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Rasah.

Tuan Cha Kee Chin [Rasah]: Saya meneliti jawapan daripada Yang Berhormat
Timbalan Menteri dan saya menyambut baik penjelasan progresif daripada Yang
Berhormat Timbalan Menteri. Cuma, saya ada sedikit tambahan berkenaan dengan isu
yang sama.

Dalam akta ada disebutkan untuk apa-apa perjanjian pertama biasanya S&P lah
sama ada Schedule G, Schedule H yang ditandatangani sebelum 31 Mei tahun ini. Apa
kata untuk S&P yang ditandatangani selepas itu sebab walaupun waktu itu PKP ada full
lockdown dan sebagainya tetapi ada juga S&P yang ditandatangani oleh kedua-dua pihak,
pembeli dan pemaju dalam tempoh full lockdown tersebut. Jadi, saya tidak mahu nanti
ada lacuna of law berkenaan dengan bahagian ini. Jadi saya mohon penjelasan daripada
Yang Berhormat Timbalan Menteri. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Rasah. Sila.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua.
Terima kasih Yang Berhormat Rasah. Saya berikan penjelasan sepertimana yang saya
sebutkan awal tadi, namun tidak ada maklumat daripada saya tentang perjanjian-
perjanjian yang dibuat selepas 31 Mei itu. Jadi, insya-Allah Tuan Yang di-Pertua, saya
akan minta perkara ini diteliti andainya berlaku, kita akan buat penelitian dan tindakan
selanjutnya. Terima kasih Yang Berhormat Rasah.

Tuan Yang di-Pertua, Yang Berhormat Dungun mencadangkan projek sakit dan
terbengkalai tidak dipertimbangkan dalam RUU ini dan apakah langkah pemantauan
KPKT dalam menangani projek perumahan terbengkalai. Pindaan Akta 829 ini hanya
untuk projek yang aktif dalam pembinaan sahaja dan tidak melewati tempoh pembinaan
yang asal. Oleh itu, projek sakit dan terbengkalai tidak akan dipertimbangkan.

Pemantauan bagi projek sakit dan terbengkalai dilaksanakan secara proaktif
melalui mesyuarat secara berkala. Selain itu Yang Berhormat Menteri KPKT turut
memantau status projek sakit dan terbengkalai melalui kaedah war room yang telah pun
kita bentuk, tubuhkan sebagaimana yang dimaklumkan oleh beliau dalam Dewan ini suatu
ketika dahulu.

Tuan Yang di-Pertua, Yang Berhormat berikutnya ialah Yang Berhormat Bukit
Bendera bertanyakan kenapa defect liability period (DLP) dilanjutkan satu tahun namun
wang yang dipegang oleh peguam cara pemaju, stakeholder’s money, five percent
sebagai pemegang kepentingan tidak dilanjutkan sekali.

Tuan Yang di-Pertua, tempoh DLP disesuaikan mengikut kelulusan yang
diberikan mengikut seksyen 38E akta ini. Memandangkan tempoh yang diluluskan adalah
satu tempoh masa pengecualian pelaksanaan DLP, oleh itu satu tarikh tamat baru DLP
diberikan bagi projek berkenaan. Sehubungan dengan itu, kaedah stakeholder masih
terikat mengikut jadual ketiga perjanjian jual beli yang mana pemaju perlu menolak tempoh
pengecualian dan pengeluaran stakeholders’ sum.
