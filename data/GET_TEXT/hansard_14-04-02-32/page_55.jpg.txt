DR.16.12.2021 45

sewajarnya menjadi fokus rang undang-undang tersebut dapat dipersefahami ataupun
dapat dipersetujui secara bersama sebelum daripada ia dibentangkan.

Kedua Tuan Yang di-Pertua ialah tujuan. Saya percaya tujuan undang-undang ini,
Langkah-langkah Sementara bagi Mengurangkan Kesan Penyakit Koronavirus 2019
(COVID-19) (Pindaan) 2021 untuk membantu rakyat. Sudah pastilah apa saja elemen
yang mana bertujuan untuk mengurangkan beban rakyat itu sewajarnya ada di dalam
kerangka undang-undang ini agar kebajikan ataupun kepentingan rakyat itu dijaga
sewaktu kita berdepan dengan pandemik dan sekarang kita sedang menjurus ke arah
endemik.

Saya ingin tanya secara khusus berkait tentang pindaan yang menyatakan
bahawa fasal 4 iaitu keupayaan ataupun kegagalan mana-mana pihak untuk
melaksanakan apa-apa obligasi kontraktual. Saya difahamkan dalam pindaan ini, ia akan
dinyatakan secara meluas dan tidak tertakluk hanya kepada jadual yang ada di dalam akta
ibu. Maknanya, ia kembangkanlah kan.

Jadi, saya ingin tanya kepada Yang Berhormat Menteri, bagaimanakah
prosesnya? Ini kerana kita tidak mahu apabila berlaku pindaan seperti ini, apabila ia terlalu
umum, ia akan tertakluk kepada kerenah birokrasi. Kita tahu bila rakyat yang terkesan ini,
majoritinya adalah M40 dan B40 yang kadang-kadang apabila mereka memasuki sesuatu
perjanjian misalnya, perjanjian sewa, kadang-kadang, mereka tidak ada perjanjian pun.
Kadang-kadang lebih kepada understanding dengan tuan punya bangunan atau tuan
punya rumah.

Apakah dalam undang-undang ini, tuan punya rumah dapat perlindungan tetapi
yang menyewa itu tidak dapat perlindungan? Ini yang ingin saya tanyakan kepada Yang
Berhormat Menteri kerana kita tahu bahawa apabila disebut soal memanjangkan ataupun
menyediakan secara umum apa-apa jua kontrak, ia tentu akan kita berdepan dengan
kerenah birokrasi.

Apakah akan ada misalnya peraturan-peraturan yang dicerakin secara rinci di
mana kita tahu bahawa dengan peraturan-peraturan itu akan mempermudah lagi rakyat
dapat memahami kaedah yang bagaimana yang harus mereka hadapi apabila mereka
berdepan dengan masalah tidak boleh memenuhi apa-apa jua tuntutan kontrak yang
mereka hadapi disebabkan berdepan dengan krisis COVID-19?

Perkara yang ketiga Tuan Yang di-Pertua, ialah berkait persoalan yang begitu
penting kerana kita tahu bahawa dalam keadaan sekarang ini, saya sebutkan tadi, mereka
yang berdepan dengan masalah ini, majoritinya adalah rakyat yang miskin dan susah.
Tadi disebutkan soal perantaraan, ada kes yang berjaya dan ada kes yang sedang dalam
proses pengantaraan.

Jadi, bagaimanakah recostnya kalau pengantaraan itu gagal? Kalau mediation itu
gagal? Apakah dalam peraturan dalam pindaan kita ini disediakan ruang untuk mereka-
mereka yang gagal dalam perantaraan itu, mereka boleh tertakluk pula kepada mahkamah
dan sebagainya. Ini kerana ini perkara-perkara yang saya fikir harus kita perincikan
supaya ia dapat memandu rakyat terutamanya keluar daripada masalah ini.

Yang terakhir Tuan Yang di-Pertua...
Timbalan Yang di-Pertua [Dato’ Mohd Rashid Hasnon]: Baik.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Terakhir sekali ialah isu yang berkait tentang maklumat. Apakah nantinya ada
suatu kempen yang diusahakan oleh kementerian agar perkara-perkara dan langkah-
langkah ini dapat sampai terus ke peringkat akar umbi agar mereka yang berdepan
dengan masalah ini dapat mengetahui bahawa sebenarnya ada undang-undang yang
menyediakan hal-hal yang boleh menyelesaikan permasalahan mereka terutamanya
seperti undang-undang yang sedang kita bahaskan ini. Jadi, ini empat isu yang ingin saya
bangkitkan untuk Yang Berhormat Menteri teliti dan tentunya kita Hang Tuah Jaya
menuntut jawapan. Terima kasih Tuan Yang di-Pertua.
