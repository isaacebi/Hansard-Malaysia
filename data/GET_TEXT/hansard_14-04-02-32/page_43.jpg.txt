DR.16.12.2021 33

Koronavirus 2019 (COVID-19) 2020 [Akta 829] yang telah diwartakan pada 23 Oktober
2020 bagi tempoh dua tahun daripada tarikh penyiaran dalam warta kerajaan.

Sebagaimana semua Ahli Yang Berhormat sedia maklum, Akta 829 merupakan
komitmen kerajaan untuk mengurangkan impak perundangan COVID-19 dan juga
merupakan satu temporary relief daripada tanggungjawab perjanjian bagi suatu tempoh
yang ditetapkan. Penggubalan akta ini melibatkan pengubahsuaian 14 akta dan dua
ordinan di peringkat Persekutuan di bawah kawal selia kementerian atau jabatan
berkaitan. Keputusan kerajaan pada tahun 2020 berkaitan penggubalan akta ini didorong
oleh krisis penularan pandemik COVID-19 yang bukan sahaja memberi impak negatif
kepada kesihatan awam tetapi turut memberi kesan kepada ekonomi dan sosial penduduk
dunia termasuklah rakyat negara kita.

Pada masa yang sama, kerajaan turut melaksanakan penguatkuasaan Akta
Pencegahan dan Pengawalan Penyakit Berjangkit 1988 iaitu Akta 342 termasuk
mewartakan Perintah Pencegahan dan Pengawalan Penyakit Berjangkit dan Peraturan-
peraturan Pencegahan dan Pengawalan Penyakit Berjangkit dari semasa ke semasa.
Fokus kerajaan untuk melindungi tahap kesihatan dan keselamatan rakyat turut
melibatkan Perintah Kawalan Pergerakan (PKP), Perintah Kawalan Pergerakan Bersyarat
(PKPB), Perintah Kawalan Pergerakan Pemulihan (PKPP) di bawah Akta 342 dan Akta
Polis 1967 [Akta 344] mulai 18 Mac 2020 sehingga 31 Ogos 2020 sehingga pelaksanaan
Pelan Pemulihan Negara Berfasa mulai Julai 2021 sehingga kini.

Dalam konteks ini, kesan penularan COVID-19 dirasai oleh semua pihak apabila
suatu pihak terkesan bermakna seluruh rantaian ekonomi (economic chain) dengan izin
akan turut terkesan termasuk akibat daripada pelaksanaan pelbagai Perintah Kawalan
Pergerakan (PKP) dan Pelan Pemulihan Negara Berfasa.

Semenjak 23 Oktober 2020, Akta 829 telah dipinda sebanyak empat kali di bawah
kuasa Menteri di Jabatan Perdana Menteri (Parlimen dan Undang-undang) dan sekali
pindaan di bawah kuasa Menteri Kewangan Malaysia melalui perintah yang diwartakan.
Pindaan-pindaan tersebut melibatkan perlanjutan tempoh kuat kuasa Bahagian II
Ketidakupayaan Melaksanakan Obligasi Kontraktual. Pindaan Jadual seksyen 7 Bahagian
Il Ketidakupayaan Melaksanakan Obligasi Kontraktual melibatkan penambahan senarai
jenis kontrak sewa beli, kontrak pajakan dan kontrak jadual kredit yang dihadkan kepada
golongan sasaran B40, M40 dan perusahaan kecil dan sederhana (PKS) berskala mikro.
Perlanjutan tempoh kuat kuasa mana-mana kewajipan ataupun obligasi statutori yang
tidak mungkin dilaksanakan di dalam mana-mana akta dalam Jadual atau di bawah kawal
selia Kementerian Kewangan Malaysia.

Tuan Yang di-Pertua, penggubalan suatu undang-undang harus memberi
keutamaan kepada sifatnya yang dinamik dan progresif agar ia terus kekal relevan
mengikut peredaran masa. Dalam konteks ini,pelaksanaan Akta 829 sentiasa terbuka
kepada sebarang penambahbaikan yang diperlukan setiap lapisan masyarakat dari
semasa ke semasa selama tempoh kuat kuasa akta untuk mengurangkan impak ekonomi
COVID-19 ke atas individu dan perniagaan yang terkesan daripada aspek perundangan.

Justeru, selain daripada pindaan kepada Akta 829 di bawah kuasa Menteri melalui
perintah yang disiarkan dalam Warta Kerajaan Persekutuan, pindaan-pindaan substantif
dalam bahagian-bahagian tertentu juga dicadangkan melalui rang undang-undang ini
yang mana cadangan pindaan-pindaan ini diperoleh daripada kementerian ataupun
jabatan seperti Jabatan Perdana Menteri, Kementerian Perumahan dan Kerajaan
Tempatan (KPKT), Kementerian Sumber Manusia dan Kementerian Kewangan.

Secara umumnya, Rang Undang-undang Langkah-langkah Sementara bagi
mengurangkan Kesan Penyakit Koronavirus 2019 (COVID-19) (Pindaan) 2021 ini
merangkumi pindaan yang diperuntukkan dalam 10 fasal keseluruhannya seperti berikut.

Fasal 1 merujuk kepada tajuk ringkas dan peruntukan mengenai kuat kuasa akta.

Fasal 2 dan 3 bertujuan untuk memasukkan Ordinan Buruh Sabah dan Ordinan
Buruh Sarawak sebagai sebahagian daripada undang-undang yang diubahsuai di bawah
Akta 829.
