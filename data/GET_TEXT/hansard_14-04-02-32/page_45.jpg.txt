DR.16.12.2021 35

pemberitahuan secara bertulis kepada Kesatuan Sekerja Pekerja dan pengecualian akibat
berada di tempat yang tertakluk Perintah Kawalan Diperketat.

Fasal 8 bertujuan untuk menggantikan seksyen 42 Akta 829.

Fasal 9 bertujuan untuk memasukkan bahagian baharu iaitu Bahagian XIIIA dan
Bahagian XIIIB ke dalam Akta 829 bagi mengadakan peruntukan pengubahsuaian yang
perlu masing-masing kepada Ordinan Buruh Sabah dan Ordinan Buruh Sarawak.
Bahagian XIIIA mengandungi seksyen baharu 42A, 42B dan 42C manakala Bahagian
XIIIB mengandungi seksyen baharu 42D, 42E dan 42F.

Fasal 10 bertujuan untuk meminda subseksyen 59(1) Akta 829 untuk melanjutkan
tempoh yang Yang Berhormat Menteri bertanggungjawab bagi mana-mana akta boleh
memperuntukkan perkiraan alternatif untuk mana-mana mesyuarat statutori yang tidak
mungkin diadakan mengikut perkiraan dalam akta dilanjutkan bagi mesyuarat dari 10 Jun
2020 hingga 31 Disember 2021. Peruntukan asal hanya menetapkan tempoh 18 Mac 2020
hingga 9 Jun 2020.

Ahli-ahli Yang Berhormat sekalian, secara umumnya sebahagian besar daripada
pindaan-pindaan yang dikemukakan melalui rang undang-undang ini merupakan
cadangan oleh sektor industri dan perniagaan seperti pemaju perumahan, kesatuan
sekerja serta individu-individu yang terkesan daripada aspek ekonomi seperti pembeli
rumah yang dikemukakan melalui sesi libat urus yang telah pun dilaksanakan bersama
dengan kementerian ataupun jabatan, termasuklah Kerajaan Negeri Sabah dan juga
Kerajaan Negeri Sarawak sebelum kita dimuktamadkan di peringkat dasar kementerian
dan dibawa untuk proses gubalan rang undang-undang.

Dalam hal ini, persetujuan Kerajaan Negeri Sarawak dan Kerajaan Negeri Sabah
telah pun diperoleh secara rasmi melalui surat bertarikh 30 September 2021. Realitinya,
tidak dapat dinafikan kerajaan telah banyak menawarkan insentif kepada rakyat sejak
Februari 2020 sama ada dalam bentuk tunai, subsidi, moratorium, Pakej Rangsangan
Ekonomi untuk meringankan beban akibat COVID-19.

Misalnya, seperti Pakej Bantuan Perlindungan Ekonomi dan Rakyat Malaysia
(PERMAI) yang bernilai RM15 bilion dan Program Strategik Memperkasakan Rakyat
Ekonomi (PEMERKASA) yang bernilai RM40 bilion, malah insentif-insentif ini terus dikaji
daripada aspek keberkesanan dan relevensi terhadap keperluan setiap lapisan
masyarakat negara ini yang terkesan disebabkan oleh COVID-19.

Justeru, saya ingin menarik perhatian semua Ahli Yang Berhormat bahawa
kelonggaran yang diberikan melalui gubalan rang undang-undang ini secara tidak
langsung akan terus mewujudkan lebih banyak ruang dan lebih banyak peluang bagi
proses pemulihan semua individu dan juga syarikat yang terkesan, sekali gus merangsang
ekonomi untuk jangka masa panjang.

Selain itu, peluasan skop khidmat pengantaraan yang dicadangkan merupakan
inisiatif untuk memberi lebih peluang kepada pihak-pihak yang bertikai bagi mendapatkan
khidmat pengantaraan. Dalam erti kata lain, rang undang-undang ini adalah sebagai
penyokong dan juga pelengkap kepada semua insentif serta komitmen kerajaan untuk
terus membantu rakyat yang memerlukan. Dengan ini Tuan Yang di-Pertua, saya mohon
mencadangkan.

Timbalan Yang di-Pertua: Ada siapa yang menyokong?

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Tuan Yang di-Pertua, saya mohon
menyokong.

Timbalan Yang di-Pertua: Ahli-ahli Yang Berhormat, masalah di hadapan Majlis
ialah rang undang-undang bernama suatu akta yang meminda Akta Langkah-langkah
Sementara bagi Mengurangkan Kesan Penyakit Koronavirus 2019 (COVID-19) 2020
dibacakan kali yang kedua sekarang dan terbuka untuk dibahas. Sebelum saya
memanggil, ada Yang Berhormat Pokok Sena.
