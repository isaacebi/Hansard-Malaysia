20 DR.16.12.2021

Dato’ Mahfuz bin Haji Omar [Pokok Sena]: Strategi gali lubang, tutup lubang
ya.

[Soalan No.10 — YB. Puan Yeo Bee Yin (Bakri) tidak hadir]

11. Puan Maria Chin binti Abdullah [Petaling Jaya] minta Menteri Perumahan dan
Kerajaan Tempatan menyatakan adakah KPKT pernah mengaji program perumahan
sosial sepertimana yang dilaksanakan di Vienna, Austria, bahawa perumahan kerajaan
dapat menarik minat dan disewakan kepada keluarga dari semua tahap status
sosioekonomi dengan subsidi berdasarkan jumlah pendapatan.

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Terima kasih Tuan Yang di-Pertua. Terima kasih Yang
Berhormat Petaling Jaya. Tuan Yang di-Pertua, terima kasih atas perkongsian Ahli Yang
Berhormat mengenai model-model perumahan sosial di luar negara yang boleh melihat
kebersesuaian untuk diadaptasi di negara kita.

Program perumahan sosial Vienna atau Austria merupakan satu program Social
Housing Program dibiayai oleh Kerajaan Austria. Program ini merupakan salah satu model
perumahan sosial yang sedang dikaji bagi penambahbaikan program perumahan di
bawah pengurusan Kementerian Perumahan dan Kerajaan Tempatan Vienna dengan
penduduk berjumlah 1.8 juta mempunyai peratus kadar penduduk menyewa yang tinggi
iaitu sebanyak 80 peratus dan 60 peratus daripadanya menyewa rumah bantuan kerajaan,
social housing dengan izin.

Menurut agensi statistik di bawah Kesatuan Eropah, Austria adalah negara ketiga
yang mencatatkan pemilikan rumah terendah di Eropah dengan hanya 50 peratus selepas
Switzerland 41.6 peratus dan Jerman 51.1 peratus berikutan harga pasaran hartanah
yang tinggi berbanding Malaysia memiliki 76.9 peratus yang rakyat kita memiliki rumah.

Pihak berkuasa Bandar Vienna bertanggungjawab menguruskan 220,000 unit
perumahan sosial untuk rakyat berpendapatan rendah, manakala 200,000 unit rumah lagi
adalah dibangunkan secara kolaborasi dengan pemaju swasta dengan syarat bahawa
separuh daripada jumlah unit rumah pemaju tersebut diserahkan kepada pihak berkuasa
Bandar Vienna bagi tujuan digunakan untuk perumahan rakyat berpendapatan rendah
dan selebihnya dipajak kepada golongan berpendapatan sederhana.

Untuk makluman Ahli Yang Berhormat, kadar sewa pula ditentukan berdasarkan
tidak lebih daripada 20 peratus hingga 25 peratus pendapatan penyewa. Walaupun
penghuni berpendapatan rendah telah meningkat pendapatannya, sewaan masih
diberikan kerana pihak berkuasa Bandar Vienna berpendapat bahawa interaksi antara
golongan dengan julat pendapatan berbeza adalah perlu untuk integrasi sosial yang
harmoni.

01120

Pada masa yang sama, ia juga mengelak kemerosotan nilai di perumahan sosial
dengan hanya menempatkan penghuni daripada golongan berpendapatan rendah.
Kerajaan sama ada di peringkat Persekutuan atau negeri sentiasa mengutamakan
pemilikan rumah dalam kalangan rakyat.

Pemilikan rumah di awal usia boleh meningkatkan nilai diri individu di samping
rumah sebagai keperluan asas untuk menjalani kehidupan. Di peringkat kerajaan negeri,
kuota rumah mampu milik ditetapkan antara 30 peratus hingga 50 peratus bagi setiap
kemajuan perumahan oleh pemaju swasta untuk meningkatkan pembelian rumah mampu
milik dalam kalangan rakyat.

Program perumahan KPKT memberikan peluang kepada golongan
berpendapatan rendah B40 untuk memiliki rumah sama ada secara jualan ataupun secara
sewaan dan tidak hanya membekalkan rumah sewaan semata-mata sebagaimana
