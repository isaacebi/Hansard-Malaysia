38 DR.16.12.2021

Jadi, saya ingin bertanya kepada Yang Berhormat Timbalan Menteri kalau kita
hanya mengehadkan waktu 1 Januari 2021 hingga 31 Disember 2021, ia tidak boleh
dianggap sebagai membantu kerana pada tahun depan pun yang beberapa hari lagi
sudah tahun depan penyakit ini masih belum selesai. Oleh itu saya ingin mencadangkan
supaya apa yang kita hendak pinda ini waktunya itu hendaklah dilanjutkan sehingga
COVID-19 benar-benar selesai.

Itu yang saya ingin nyatakan di sini supaya apabila moratorium yang ada kontrak
kena bayar selepas itu katalah kena bayar mulai bulan Januari, bulan Februari, bulan Mac,
rakyat masih lagi boleh memohon ihsan, memohon pertimbangan daripada pihak bank
supaya mereka boleh dilanjutkan moratorium pinjaman balik mereka atas kes-kes yang
tertentu. Tadi Yang Berhormat Timbalan Menteri ada menyebut mengenai hendak
membantu B40, M40, PKS Mikro terutamanya.

Jadi ini satu perkara penting yang ingin saya kira tidak dinyatakan di sini. Cuma
dinyatakan, KPKT dinyatakan Kementerian Sumber Manusia, dinyatakan Kementerian
Kewangan, Kementerian Kewangan pun bukan ada kaitan tentang perkara yang saya
sebut perlanjutan moratorium bayaran balik pinjaman rumah, kereta, perniagaan daripada
rakyat. Itu sahaja yang ingin saya timbulkan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Pontian. Seterusnya saya jemput Yang Berhormat Kuala Selangor.

12.27 tgh.

Datuk Seri Dr. Haji Dzulkefly bin Ahmad [Kuala Selangor]: Terima kasih, Tuan
Yang di-Pertua. Rang Undang-undang Akta Langkah-langkah Sementara bagi
Mengurangkan Kesan Penyakit Koronavirus 2019 (COVID-19) (Pindaan) saya kira agak
straightforward kecuali perkara-perkara yang menyangkut pindaan kepada seksyen 9 itu
adalah untuk membenarkan tanggungjawab kontraktual yang tidak dapat dilaksanakan
akibat COVID-19, semua sedia maklum dan boleh kita selesaikan melalui perantaraan
(mediation). Not to litigate but to mediate, arbitrate, dengan izin. Insya-Allah.

Tuan Yang di-Pertua, pengubahsuaian Akta Pemajuan Perumahan (Kawalan dan
Pelesenan) 1966 itu juga saya kira adalah memberi perlindungan kepada pembeli
sekiranya mereka tidak mampu membuat bayaran ansuran kepada pemaju daripada
dikenakan caj lewat pembayaran. Hanya terpakai kepada kontrak jual beli yang dimasuki
sebelum 31 Mei dan penguatkuasaan semua ini boleh dimohon pengiraannya sehingga
31 Disember, Tuan Yang di-Pertua.

Saya mencadangkan supaya kesemua memandangkan tidak dapat kita pastikan
COVID-19 akan berakhir dalam waktu yang segera memandangkan varian Delta dan
varian Omicron juga masih lagi mengganas. Saya kira mengapa tidak— saya minta supaya
dilanjutkan kepada 31 Disember 2022, kalau boleh, Tuan Yang di-Pertua.

Adapun pindaan Akta Perhubungan Perusahaan 1967, Ordinan Buruh Sabah dan
Ordinan Buruh Sarawak itu saya kira adalah perlu untuk memberikan pekerja jangan
dihadkan waktunya dan diberikan lanjutan dan tidak dihadkan sepanjang 60 hari diberikan
mereka ruang untuk mendapatkan pembelaan itu. Terima kasih, Tuan Yang di-Pertua. Itu
sahaja pindaan yang agak ringkas.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kuala Selangor. Seterusnya saya jemput Yang Berhormat Rasah.

12.29 tgh.

Tuan Cha Kee Chin [Rasah]: Terima kasih kepada Tuan Yang di-Pertua atas
peluang yang diberikan untuk saya dalam membahaskan pindaan terhadap rang undang-
undang ini. Secara amnya hanya beberapa perkara sahaja sebab sepatutnya kalau kita
tengok pada tahun lepas apabila rang undang-undang ini dibacakan kali pertama dan
dibahaskan, Dewan ini ambil peluang untuk persidangan yang pertama selepas pandemik
COVID-19 pada sidang bulan Julai dan Ogos kita buat.
