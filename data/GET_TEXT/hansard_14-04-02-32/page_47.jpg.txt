DR.16.12.2021 37

Ahli-ahli Yang Berhormat, saya ingin teruskan dengan...

Tuan M. Kulasegaran [Ipoh Barat]: Tuan Yang di-Pertua, Tuan Yang di-Pertua,
peraturan mesyuarat. Peraturan mesyuarat.

Timbalan Yang di-Pertua [Dato' Mohd Rashid Hasnon]: Ya.
Tuan M. Kulasegaran [Ipoh Barat]: Peraturan Mesyuarat 24(5).

Timbalan Yang di-Pertua [Dato' Mohd Rashid Hasnon]: Berapa? Peraturan
mana?

Tuan M. Kulasegaran [Ipoh Barat]: Peraturan Mesyuarat 24(5) ini MQT. Ini
mengenai MQT. Kerap kali bila kita memberi soalan MQT, hanya tiga soalan naik tetapi
ada banyak soalan lain yang tidak naik. Saya harap untuk soalan-soalan yang tidak naik,
sekurang-kurangnya jawapan diberi. Ini adalah kerana Tuan Yang di-Pertua, kita tidak
tahu apakah soalan yang dikemukakan oleh Ahli-ahli Yang Berhormat yang lain dan kita
juga selepas itu menaikkan dan membuat soalan-soalan yang sama. Untuk kebaikan
kedua-dua pihak saya harap ini boleh ditimbangkan. Terima kasih.

Timbalan Yang di-Pertua [Dato' Mohd Rashid Hasnon]: Ya. Kita ambil maklum,
Yang Berhormat Ipoh Barat, soalan MQT. Baik seterusnya saya ingin menyenaraikan Ahli-
ahli Yang Berhormat yang ingin turut berbahas. la dimulakan dengan pertama, Yang
Berhormat Pontian, kemudian diikuti oleh Yang Berhormat Kuala Selangor, kemudian
Yang Berhormat Setiu (Yang Berhormat Setiu tarik diri).

Kemudian Yang Berhormat Rasah, Yang Berhormat Dungun, Yang Berhormat
Bukit Gelugur diubah dengan Yang Berhormat Bukit Bendera, Yang Berhormat Tumpat,
Yang Berhormat Papar, Yang Berhormat Tebrau, Yang Berhormat Lumut, Yang
Berhormat Jelutong, Yang Berhormat Kota Belud dan Yang Berhormat Labuan.

Sekarang saya jemput Yang Berhormat Pontian untuk memulakan perbahasan,
lima minit.

12.23 tgh.

Datuk Seri Haji Ahmad bin Haji Maslan [Pontian]: Terima kasih, Tuan Yang di-
Pertua. Hari ini kita ada dua pindaan rang undang-undang yang berkaitan dengan
koronavirus. Satu ialah Akta untuk meminda Akta Pencegahan dan Pengawalan Penyakit
Berjangkit 1988 dan satu lagi yang baru dibacakan sebentar tadi oleh Yang Berhormat
Timbalan Menteri, Akta Langkah-langkah Sementara Bagi Mengurangkan Penyakit
Koronavirus 2019 (COVID-19) (Pindaan).

Apa yang saya ingin timbulkan di sini ialah mengenai fasal 4 mengenai mana-
mana pihak untuk melaksanakan apa-apa obligasi kontraktual yang timbul daripada apa-
apa kontrak yang disebabkan oleh langkah-langkah yang ditetapbkan boleh mengguna
penyelesaian secara perantaraan (mediation).

Saya ingin bertanya, adakah kelonggaran ini hanya diberi dalam KPKT sahaja
sebab selepas itu fasal 5 bertujuan yang melibatkan Kementerian Perumahan dan
Kerajaan Tempatan. Apa yang saya ingin timbulkan di sini ialah kontrak rakyat ini ada
banyak, Tuan Yang di-Pertua. Masa kita pinjam rumah, kita buat kontrak dengan bank,
masa kita pinjam kenderaan buat kontrak dengan bank. Kemudian masa peniaga-peniaga
kecil mereka buat juga kontrak dengan bank.

Apa yang saya ingin tanya dan saya ingin mohon penjelasan ialah bagaimana
tentang moratorium pinjaman bayaran balik untuk rumah, kereta, perniagaan? Adakah
segala-galanya itu boleh menggunakan penyelesaian secara perantaraan supaya mereka
yang terlibat dalam masalah. Semua orang terlibat dalam masalah ini tetapi sukar untuk
membayar balik pinjaman rumah, kereta, perniagaan dan apabila sudah ditarik balik
moratorium pinjaman ini, mereka akan mula membayarnya dan ini satu bebanan kepada
rakyat sebab COVID-19 ini belum selesai sepenuhnya. Ada pula entah apa lagi varian
selepas ini.
