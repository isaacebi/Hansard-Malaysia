26 DR.16.12.2021

bawah Akta Imigresen 1959/1963 atau kesalahan Peraturan 39(b) Peraturan-peraturan
Imigresen 1963 sahaja.

Kelayakan juga hanya diberikan kepada PATI dari 15 negara sumber iaitu
Thailand, Kemboja, Nepal, Myanmar, Lao PDR, Vietnam, Filipina, Pakistan, Sri Lanka,
Bangladesh, Turkmenistan, Uzbekistan, Kazakhstan, India dan Indonesia.

PATI yang menyertai program ini perlulah bebas daripada sebarang kes jenayah
lain selain daripada kesalahan imigresen. Pemegang kad atau mana-mana dokumen
United Nations High Commissioner for Refugees (UNHCR) buat masa ini belum lagi
dibenarkan menyertai program ini.

Dikenal pasti oleh majikan atau ditentukan melalui suatu sistem padanan tertakluk
kepada keperluan tenaga kerja sektor yang dibenarkan.

PATI perlu lulus saringan kesihatan tertakluk kepada syarat-syarat pengambilan
pekerja asing sedia ada termasuk menjalani ujian saringan COVID-19 atas tanggungan
sendiri dan memiliki dokumen perjalanan negara asal yang masih belum tamat tempoh.

PATI yang telah dikeluarkan pelekat PLKS di dalam Program Rehiring dan
Program 6P yang telah tamat tempoh juga dibenarkan. PATI yang lari tetapi tidak
dilaporkan oleh majikan asal.

Itulah kriteria yang perlu diambil kira. Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Beruas.

Dato’ Ngeh Koo Ham [Beruas]: Terima kasih. Soalan tambahan. Saya hendak
jawapan daripada Menteri, kenapa satu tahun ini Kementerian Dalam Negeri dan
Kementerian Sumber Manusia berdolak-dalik dalam isu permohonan rekalibrasi ini?

Pada mulanya, dikatakan menggunakan website Foreign Workers Integrated
Management System (ePPAx) dan myIMMs. Kemudian diumumkan akan menggunakan
Foreign Workers Centralized Management System bermula 1 Julai 2021. Akan tetapi,
langsung tidak boleh guna sampai hari ini. Menteri Sumber Manusia kata akan digunakan.

Akan tetapi, minggu ini dalam Jawatankuasa Pilihan Khas, saya menanyakan
wakil daripada KDN, bagaimana memohonnya? Beliau mengatakan masih boleh dimohon
menggunakan ePPAx dan mylIMMs. Kenapa sampai satu tahun rakyat di luar keliru
bagaimana hendak memohon?

Juga, tadi Menteri kata kelulusan kuota 70 peratus oleh imigresen dan 30 peratus
oleh Kementerian Sumber Manusia. Kenapa ini like you are sharing war spoils? Rakyat
susah. Dikatakan 70 peratus KDN dan 30 peratus Kementerian Sumber Manusia. Kenapa
tidak satu kementerian atau satu agensi untuk uruskan semua ini? Ini telah mendatangkan
banyak masalah dan kesusahan kepada rakyat. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Beruas. Sila Yang Berhormat Menteri, satu minit.

Dato’ Seri Hamzah bin Zainudin: Terima kasih Tuan Yang di-Pertua. Saya
hendak menjelaskan di sini, isunya ialah untuk kita memberikan sesuatu yang lebih mudah
kepada majikan untuk mengambil semula pekerja-pekerja dalam isu rekalibrasi ini. Telah
pun saya sebutkan tentang semua kriteria bagaimana untuk mereka diberikan kelulusan
dalam program ini.

Cuma, masalahnya adalah di antara KDN dan KSM itu, penggunaan aplikasi yang
selama ini ada dua. Satu, yang digunakan oleh ePPAx tadi dan satunya FWCMS. Oleh
sebab itu, apabila kita tengok dalam masa lebih kurang enam bulan susah sangat untuk
mendapatkan verifikasi dari semua mereka itu— kerana untuk mendapatkan kelulusan, ia
mesti mendapatkan kuota dulu daripada Kementerian Sumber Manusia. Kita hanya
meluluskan untuk memberikan PLKS semata-mata dari segi keselamatan negara. Dari
sudut security, kita yang buat. Dari sudut untuk mendapatkan kuota, KSM yang buat.
