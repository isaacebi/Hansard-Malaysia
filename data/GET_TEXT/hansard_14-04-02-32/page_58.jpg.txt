48 DR.16.12.2021

penangguhan bayaran pinjaman oleh institusi perbankan secara moratorium dijalankan.
Tidak dinafikan moratorium tersebut sememangnya meringankan beban banyak pihak,
terutama golongan M40 yang telah jatuh pada kumpulan B40.

Namun begitu, ia turut memberi implikasi negatif kepada ejen hartanah yang juga
tulang belakang kepada proses jual beli hartanah, di mana mereka mengalami cabaran
untuk mendapatkan pembeli. Hal ini kerana pembeli lebih cenderung untuk mengambil
pendekatan berhati-hati dalam membeli hartanah disebabkan bimbang wujud pelbagai
risiko seperti projek perumahan yang berkemungkinan terbengkalai.

Kesannya, para ejen hartanah mengalami kesukaran untuk mendapatkan hasil
akibat kekurangan pembeli hartanah. Buktinya, berdasarkan kajian, hampir 82 peratus
ejen hartanah kediaman khususnya, mengalami kemerosotan pendapatan. Oleh itu,
apakah mekanisme kerajaan bagi membantu golongan ini untuk terus bertahan, terutama
akibat pemberian pelbagai tempoh pengecualian dalam sektor hartanah?

Tuan Yang di-Pertua, realiti yang berlaku adalah rakyat miskin lagi takut dan risau
untuk memiliki hartanah walaupun kerajaan telah menjalankan pelbagai langkah,
antaranya melalui inisiatif pengecualian bayaran cukai keuntungan harta tanah (CKHT)
serta menyediakan jaminan sehingga RM2 bilion kepada bank melalui Skim Jaminan
Kredit Perumahan bagi memberi akses pembiayaan kepada golongan yang sukar
mendapatkan pinjaman.

Oleh itu, apakah langkah kerajaan bagi memastikan bantuan tersebut diterima
oleh golongan sasar? Sehingga kini, berapa banyakkah permohonan dan peruntukan
yang telah disalurkan bagi rakyat berpendapatan rendah turut mampu memiliki kediaman?

Tuan Yang di-Pertua, seterusnya saya ingin membahaskan mengenai isu
syarikat-syarikat kredit yang bukan sahaja tidak menawarkan moratorium kepada
peminjam dalam tempoh PKP yang lepas bahkan berterusan mengenakan caj lewat
bayar. Realitinya, rakyat yang berada dalam kelompok miskin tegar lebih banyak
berhutang dengan syarikat kredit berbanding bank disebabkan kelayakan gaji mereka
yang tidak mencapai paras minimum untuk membuat pinjaman bank.

Justeru, saya mohon penjelasan, sama ada kerajaan bercadang untuk
memasukkan syarikat kredit di bawah Akta Perkhidmatan Kewangan bagi menjamin
operasi yang lebih terkawal selaras dengan ketetapan semasa melibatkan perihal
kewangan yang diputuskan oleh kerajaan? Sekiranya tidak, apakah kekangan yang
dihadapi oleh kerajaan dan implikasi akan datang serta apakah inisiatif yang diambil oleh
kerajaan bagi memastikan syarikat kredit ini boleh mematuhi dasar ataupun polisi
kewangan yang ditetapkan oleh kerajaan?

Selain itu juga, Tuan Yang di-Pertua, saya berpandangan pertukaran nama
“pemberi pinjaman wang” kepada “syarikat kredit komuniti’ merupakan suatu tindakan
yang seolah-olah bertujuan untuk menormalisasikan hutang dalam kalangan masyarakat
walaupun bukan untuk memenuhi keperluan yang mendesak. Lebih-lebih lagi peminjam
dikenakan faedah yang tinggi dan amat membebankan. Justeru, saya mohon pendirian
kerajaan mengenai isu ini.

Tuan Yang di-Pertua, yang akhir sekali berkenaan isu majikan dan pekerja.
Seperti yang diketahui umum, impak pandemik COVID-19 membawa_ kepada
keterpaksaan majikan untuk membuang pekerja dalam tempoh masa yang singkat. lsu
pembayaran gaji, peningkatan hutang dan sebagainya sering menghimpit para majikan
untuk mengambil keputusan tersebut. Namun begitu, langkah ini membebankan para
pekerja. Sekian, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Setiu. Seterusnya, saya menjemput Yang Berhormat Lumut.

2.44 ptg.

Datuk Wira Dr. Mohd. Hatta bin Md. Ramli [Lumut]: Terima kasih Tuan Yang
di-Pertua kerana memberikan semula peluang untuk berbahas pada petang ini.
