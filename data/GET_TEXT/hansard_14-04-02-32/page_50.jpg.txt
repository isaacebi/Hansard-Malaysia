40 DR.16.12.2021

bukan sahaja untuk menguntungkan pemaju. Saya bukan bercakap bagi pihak pemaju
tetapi untuk membolehkan industri ini dan sektor pembinaan ini dapat terus maju ke
hadapan.

Oleh sebab kita kena faham sektor pembinaan ini kalau tergendala, sangkut di
tengah jalan, tidak bergerak, tidak maju ke hadapan, bukan setakat pemaju yang
menghadapi masalah. Jauh lebih penting adalah ramai pekerja yang dalam rantaian
pembinaan rumah tersebut dan ia juga mengakibatkan masalah kepada pembeli-pembeli
rumah sebab mereka akan terpaksa membayar harga yang lebih tinggi untuk pembelian
rumah tersebut.

Perkara terakhir, saya juga ambil peluang ini walaupun saya hanya bahaskan
Bahagian XIA yang berkaitan dengan perumahan, saya mohon juga kerajaan
mempertimbangkan supaya moratorium. Sebab kalau kita beli rumah kita ambil pinjaman
dari bank, pembiayaan dari bank komersial. Jadi, moratorium itu penting. Tidak ada sebab
untuk kita tidak buat moratorium dan saya harap supaya perkara ini boleh berjalan secara
serentak agar mereka yang terkesan kerana pandemik COVID-19 ini dapat
mengharunginya bersama. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Rasah. Seterusnya saya menjemput Yang Berhormat Dungun.

12.36 tgh.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Yang di-Pertua kerana keizinan untuk
saya berbahas dalam RUU Langkah-Langkah Sementara bagi Mengurangkan Kesan
Penyakit Koronavirus 2019 (COVID-19) (Pindaan) 2021. Penyerahan pemilikan kosong.

Saya ingin menyatakan sokongan terhadap inisiatif oleh kerajaan bagi memberi
ruang kepada pihak pemaju untuk memohon pengecualian daripada pengiraan masa bagi
penyerahan milikan kosong kepada pembeli bagi tempoh 1 Januari 2021 sehingga 31
Disember 2021. Namun saya ada beberapa persoalan yang ingin dibangkitkan berkenaan
isu ini.

Pertama, saya mendapati masih banyak projek perumahan yang terbengkalai dan
juga sakit pada masa ini yang telah menyebabkan ramai pembeli unit-unit tetap membayar
ansuran bank. Walaupun projek-projek ini tidak disiapbkan. Kebanyakan projek-projek ini
sudah bermula sebelum pandemik COVID-19 menyerang negara kita. Saya berharap
projek-projek sakit ini tidak dimasukkan dalam pengecualian ini.

Kedua, saya juga ingin meminta kementerian perumahan dan kerajaan tempatan
memantau semua projek perumahan yang tengah giat dibangunkan agar tiada lagi alasan
kelewatan atau penangguhan dibuat selepas mendapat pengecualian ini. Pada waktu ini
ramai di antara rakyat telah lama bersabar menunggu untuk memasuki rumah baharu
yang telah lama tertangguh kerana Perintah Kawalan Pergerakan (PKP). Jadi, tiada
salahnya kementerian bersikap proaktif dalam hal ini.

Seterusnya, Akta Perhubungan Perusahaan 1967. Saya juga ingin menyebut
tentang pengecualian terhadap had masa bagi prosedur dalam membuat representasi di
bawah Akta Perhubungan Perusahaan 1967 terutamanya melibatkan isu pertikaian
kontrak antara pekerja dan majikan. Saya dimaklumkan bahawa kerajaan memberi
kelonggaran dalam memastikan prosedur ini dijalankan kerana terkesan dengan Perintah
Kawalan Pergerakan. Dalam situasi ini, saya ingin mencadangkan kerajaan mengambil
cakna terhadap lambakan kes di bawah akta ini terutamanya urusan pengurusan kes di
mahkamah perusahaan.

Saya mendapat tahu proses penyelesaian kes di mahkamah perusahaan
mengambil masa yang lama sehingga membuat pihak-pihak yang terlibat lama menunggu
keadilan terlaksana bagi mereka. Dengan wujud pengecualian masa diberi dalam RUU
ini, soalan saya apakah pelan tindakan yang drastik oleh kerajaan bagi mempercepatkan
penyelesaian kes di Mahkamah Perusahaan. Terima kasih Tuan Yang di-Pertua.
