44 DR.15.12.2021

Tuan Yang di-Pertua, jenayah pemerdagangan orang merupakan bentuk
penghambaan moden yang merupakan cabaran global yang dihadapi oleh semua negara
di dunia sekarang termasuk Malaysia. Pemerdagangan orang ini juga merupakan suatu
keadaan di mana maruah serta hak asasi seseorang manusia yang menjadi mangsa telah
dinafikan dan diperlakukan secara zalim dan tidak berperikemanusiaan.

Sifat serta modus operandi jenayah ini unik dan dinamik kerana ia boleh berlaku
kepada semua golongan tidak kira jantina, umur, status kewarganegaraan serta boleh
berlaku sama ada di dalam negara atau merentasi sempadan negara. Pemerdagangan
orang merangkumi aspek eksploitasi seks, eksploitasi buruh, perhambaan, pengabdian
termasuk pemindahan organ manusia.

Jenayah penyeludupan migran mula secara umumnya melibatkan sebarang
aktiviti seperti mengatur atau merancang kemasukan mahupun pengeluaran seseorang
dari mana-mana negara secara haram dan melanggar perundangan negara. Selain itu,
mereka yang bersubahat dengan penyeludupan migran seperti terlibat membawa atau
menyembunyikan seseorang bagi diseludup masuk atau keluar juga merupakan pelaku
jenayah penyeludupan migran.

Perundangan domestik khusus bagi menangani kedua-dua kesalahan jenayah ini
adalah Akta Antipemerdagangan Orang dan Antipenyeludupan Migran 2007 yang
biasanya dikenali sebagai Akta 670 ataupun Akta ATIPSOM 2007. Akta ini diperkenalkan
dan diluluskan pada 24 April 2007 dengan nama Akta Antipemerdagangan Orang 2007
dan berkuat kuasa sepenuhnya pada 28 Februari 2008. Akta ini telah dipinda sebanyak
dua kali iaitu pada tahun 2010 dan 2015.

Pindaan pertama yang diluluskan pada tahun 2010 antara lain adalah bagi
memasukkan kesalahan penyeludupan migran dan akta kemudiannya dirujuk sebagai
Akta Antipemerdagangan Orang dan Antipenyeludupan Migran 2007. Semasa pindaan
seterusnya pada tahun 2015, Jawatankuasa Peringkat Tertinggi (High-Level Committee)
yang dipengerusikan oleh Menteri Dalam Negeri dengan keahlian peringkat Yang
Berhormat Menteri telah diwujudkan di samping penambahbaikan dalam aspek
perlindungan dan kebajikan mangsa pemerdagangan orang.

Akta ini telah memperuntukkan penubuhan Majlis Antipemerdagangan Orang dan
Antipenyeludupan Migran (MAPO) yang melibatkan penyertaan pelbagai kementerian dan
jabatan termasuk wakil-wakil daripada organisasi lain serta badan-badan bukan kerajaan
(NGO) dan dipengerusikan oleh Ketua Setiausaha Kementerian Dalam Negeri.

Meskipun akta sedia ada telah dipinda sebanyak dua kali, namun masih terdapat
keperluan untuk memperjelaskan beberapa peruntukan penting bagi menyokong
pelaksanaannya_ serta memenuhi obligasi negara di peringkat serantau dan
antarabangsa.

Sehubungan itu, beberapa siri konsultasi telah dilaksanakan sejak tahun 2018
hingga Oktober 2020 bersama pemegang taruh melibatkan agensi kerajaan, NGO,
masyarakat madani, organisasi antarabangsa dan konsultan pakar mengenai reformasi
perundangan berkaitan pemerdagangan orang dan penyeludupan migran bagi
menambah baik usaha Malaysia dalam membanteras kedua-dua jenayah ini.

Tuan Yang di-Pertua, di peringkat antarabangsa, Pertubuhan Bangsa-bangsa
Bersatu telah menggubal Konvensyen Mengenai Jenayah Terancam (UNTOC) pada
tahun 2000 di mana Malaysia telah menandatangani konvensyen tersebut pada 26
September 2002 dan meratifikasinya pada 24 September 2004. Konvensyen ini turut
mengandungi tiga protokol yang melengkapi iaitu:

(i) Protokol PBB Mengenai Pemerdagangan Orang (Protokol TIP);

(ii) Protokol PBB Mengenai Penyeludupan Migran (Protokol SOM);
dan

(iii) Protokol PBB Mengenai Pembuatan Secara Haram dan
Penyeludupan Senjata Api.
