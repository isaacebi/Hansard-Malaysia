DR.15.12.2021 77

Selepas tiga tahun dalam senarai pemantauan, Tier 2 Laporan Trafficking in
Persons oleh Jabatan Negara Amerika Syarikat dan saya hendak rumuskan. Pada Julai
tahun ini, Malaysia akhirnya dijatuhkan ke tier yang paling bawah iaitu Tier 3. Saya hendak
akhiri perbahasan saya dengan memetik sedikit sahaja, one paragraph of the report.

“The Government of Malaysia does not fully meet the minimum standards for the
elimination of trafficking and is not making significant effort to do so even after considering
the impact of COVID-19 pandemic on its anti-trafficking capacity. Therefore, Malaysia was
downgraded to Tier 3,” dengan izin. Benda minimum pun kita sudah gagal laksanakan.
Adakah Malaysia sebuah negara yang tidak berperikemanusiaan? Saya rasa tidak.

01630

Akan tetapi kita telah gagal melindungi Adelina Lisao dan ramai lagi mangsa
pemerdagangan manusia. Saya merayu kerajaan dan ahli-ahli di dalam Dewan yang
mulia ini, kita sama-sama menghentikan jenayah kemanusiaan ini daripada terus berlaku
di negara kita. Sekian, terima kasih.

Tuan Yang di-Pertua [Dato’ Mohd Rashid Hasnon]: Terima kasih Yang
Berhormat Bukit Mertajam. Yang Berhormat, 18 orang ahli telah berbahas. Sekarang saya
jemput Yang Berhormat Menteri Dalam Negeri untuk memberi jawapan. 20 minit.

4.30 ptg.

Menteri Dalam Negeri [Dato’ Seri Hamzah bin Zainudin]: Terima kasih Yang
Berhormat Tuan Yang di-Pertua. Tuan Yang di-Pertua, selepas saya mendengar hujah
daripada rakan-rakan Ahli Parlimen, saya menyedari bahawa isu ini adalah satu isu yang
besar. Bukan hanya besar tetapi ia adalah sesuatu yang menjadi peranan utama kepada
semua Ahli Parlimen dalam negara kita untuk menyelesaikan isu pemerdagangan orang
di dalam negara kita ini.

Pertamanya sebelum saya mendengarnya, semua menyokong tentang apa yang
telah pun saya bentangkan tadi mengenai dengan rang undang-undang ini. Saya
bersetuju dengan segala apa yang dibangkitkan, yang dihujahkan oleh Ahli-ahli Parlimen.

Apa yang saya nak cuba ringkaskan atau summarize kepada semua, dengan izin
Tuan Yang di-Pertua, adalah pertamanya untuk kita menyelesaikan ini, kerajaan semata-
mata tidak boleh melakukannya tanpa kerjasama seluruh rakyat yang ada di dalam negara
kita. Sebab itu hari ini kita hanya membentangkan satu rang undang-undang. Dalam erti
kata untuk kita membentangkan rang undang-undang ini, kita mencari ruang-ruang
bagaimana untuk kita menambah baik apa sahaja undang-undang yang sedia ada di
dalam negara kita.

Maka sebab itu kita berikan penambahbaikan daripada semasa ke semasa.
Hukuman-hukuman yang telah pun kita bentang sebelum ini, kita hendak juga berikan
penambahbaikan kerana kita merasakan ia perlu untuk kita mengambil kira segala yang
telah dibangkitkan oleh Ahli-ahli Yang Berhormat.

Sebab itu bila ahli-ahli Yang Berhormat juga menyentuh tentang enforcement,
dengan izin Tuan Yang di-Pertua, penguatkuasaan, saya bersetuju sebab itu dalam rang
undang-undang ini kita berikan penekanan supaya Menteri boleh melantik penjawat awam
lebih daripada apa yang sedia ada dalam akta asal. Ini adalah kerana kita memikirkan
bahawa tanggungjawabnya memerlukan ramai lagi untuk menjadi mata dan telinga, untuk
menentukan segala kesalahan yang dilakukan, boleh kita ambil kira dan berikan hukuman
dan bawa mereka itu ke pihak mahkamah.

Jadi ini adalah sesuatu yang memerlukan advocacy, saya minta maaf. Dengan
izin, Tuan Yang di-Pertua. Kita memerlukan supaya kita boleh turun dan berikan nasihat,
education, pengajaran, pendidikan kepada semua rakyat yang ada. Maka sebab itu
apabila kita membentangkan undang-undang ini, kita memerlukan penjawat awam yang
akan kita berikan latinan secukup-cukupnya untuk kita juga turun ke bawah nanti, untuk
melantik banyak lagi pihak-pihak lain untuk menjadi mata dan telinga seperti yang saya
katakan.
