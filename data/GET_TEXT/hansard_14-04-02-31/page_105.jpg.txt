DR.15.12.2021 95

Tuan Yang di-Pertua: Terima kasih Yang Berhormat Tebrau. Yang Berhormat
Setiu silakan.

5.48 ptg.

Tuan Shaharizukirnain bin Abdul Kadir [Setiu]: Terima kasih Tuan Yang di-
Pertua. Seperti yang diketahui umum rang undang-undang diwujudkan bagi memberikan
hak eksklusif yang dianugerahkan kepada pemunya untuk suatu reka cipta baharu. Oleh
demikian dengan adanya akta ini ia mampu melindungi reka bentuk pemunya daripada
ditiru bahkan /ntellectual Property (IP) yang didaftarkan boleh dijadikan aset terpenting
yang mampu mendorong perkembangan ekosistem dunia perniagaan, pemulihan
ekonomi serta kemajuan insani.

Tuan Yang di-Pertua akta ini sememangnya membawa implikasi yang besar
kepada sesebuah industri pembuatan tempatan. Malah, tanpa akta tersebut para
usahawan bakal berhadapan risiko kehilangan identiti. Seperti mana yang berlaku dalam
industri pemprosesan batik. Umum mengetahui corak dan reka bentuk setiap hasil batik
tidak sama. Namun, kebelakangan ini identiti industri ini makin terhakis akibat
kecenderungan pengusaha dari negara jiran menjiplak rekaan dan motif tempatan kepada
produk keluaran mereka.

Begitu juga dengan dunia perniagaan PKS. Isu yang sering kali timbul adalah
peniruan reka cipta yang mencetuskan pergaduhan.

01750

Perkara ini disebabkan oleh tahap kesedaran yang masih rendah bukan sahaja di
kalangan peniaga malah dalam kalangan pengguna juga. Isu-isu yang terus
membelenggu dunia perniagaan PKS ini menjadi salah satu faktor utama mengapa
mereka tidak mendaftarkan IP mereka. Oleh itu, apakah mekanisme kerajaan bagi
menarik lebih ramai usahawan tempatan untuk mendaftarkan IP mereka selain
memberikan kefahaman kepada peniaga akan kepentingan pendaftaran ini dibuat.?
Selain itu, apakah bentuk kewangan yang disediakan oleh pihak kementerian bagi
menggalakkan para usahawan untuk mendaftarkan IP mereka?

Tuan Yang di-Pertua, para usahawan juga perlu menitikberatkan pelan
perniagaan jangka pendek dan juga pelan jangka panjang bagi memastikan hak serta
keaslian produk atau perkhidmatan mereka mampu terus bertahan di pasaran dan tidak
mudah ditiru oleh usahawan yang lain. Namun yang menjadi persoalannya, apakah
langkah-langkah yang diperkenalkan oleh KPDNHEP bagi memastikan paten yang diberi
berkualiti dan mengambil kira pandangan pihak yang berkepentingan?

Selain itu juga, saya meminta penjelasan sejauh manakah bidang R&D telah
dijalankan dan apakah keutamaan R&D serta bidang pemfailan paten negara pada masa
kini? Mohon penjelasan Yang Berhormat Menteri. Sekian Tuan Yang di-Pertua.

Tuan Yang di-Pertua: Terima kasih Yang Berhormat Setiu. Yang Berhormat
Bukit Bendera.

5.51 ptg.

Tuan Wong Hon Wai [Bukit Bendera]: Terima kasih Tuan Yang di-Pertua saya
turut ingin menyertai pindaan Akta Paten 1983. Tadi saya mendengar ucapan Yang
Berhormat Menteri akta ini telah diasaskan 1983 mengenai lima pindaan. Pindaan terakhir
tahun 2006. Oleh itu, hari ini menteri mengemukakan rang undang-undang dengan begitu
banyak pindaan 69 fasal ini kerana terlalu lama tidak dipinda.

Maka saya menyeru meminta kerajaan supaya kerana undang-undang
intellectual property, undang-undang berkenaan dengan hak intelek perlu dikemaskinikan
setiap masa. Kalau sekiranya tidak kita akan ketinggalan di belakang. Saya memang
faham bahawa hari ini kementerian akan mengemukakan tiga rang undang-undang di
samping rang undang-undang berkenaan paten, berkenaan dengan hak cipta dan juga
petunjuk geografi adalah sebahagian daripada pembaharuan untuk memenuhi perjanjian
