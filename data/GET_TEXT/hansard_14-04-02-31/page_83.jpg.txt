DR.15.12.2021 73

undang ini dan dari segi kaedah dan mekanismenya sebagai tambahan, kita bincang di
dalam jawatankuasa untuk kita tambah baik dalam pelaksanaannya.

Justeru, saya yakin dan percaya Yang Berhormat Menteri yang bijaksana yang
mempunyai pengalaman yang luas, beliau telah mengkaji, beliau telah meneliti, beliau
telah mendapat pandangan dan laporan dan sebagainya. Saya yakin kuasa yang bakal
kita berikan kepada Yang Berhormat Menteri ini untuk memilih orang-orang yang benar-
benar mempunyai integriti yang tinggi seperti rakan-rakan lain sebutkan tadi, untuk kita
pastikan kita bawa negara ini dengan izin Allah di bawah kepimpinan Yang Berhormat
Menteri yang bijaksana ini ke Tier 1, insya-Allah.

Justeru itu, Baling menyokong penuh bill ini. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Seterusnya saya
jemput Yang Berhormat Hang Tuah Jaya. Lima minit.

4.12 ptg.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Assalamualaikum warahmatullahi wabarakatuh. Terima kasih Tuan Yang di-
Pertua.

Yang Berhormat Menteri, semasa Menteri di Jabatan Perdana Menteri ketika itu
Yang Berhormat Padang Rengas membentangkan rang undang-undang ini buat kali
pertama pada tahun 2007 pada 9 Mei, untuk makluman Yang Berhormat Menteri,
Malaysia pada ketika itu berada pada Tier 2 watchlist. Selepas 14 tahun, hari ini Yang
Berhormat Menteri membentangkan pindaan yang terkini berkait tentang undang-undang
ini dalam keadaan kita jatuh ke Tier 3, Tahap 3.

Saya ingin bertanya kepada kementerianlah, selama 14 tahun ini, what went
wrong? Apa yang kita tidak cerakinkan secara terperinci menyebabkan kita terus
merudum walaupun kita sudah melalui satu journey, satu perjalanan yang panjang sejak
tahun 2007 lagi? Untuk rekod untuk rujukan kita pada masa-masa akan datang, Yang
Berhormat Menteri, mungkin elok dinyatakan apakah negara-negara yang tergolong di
dalam Tier 3 ini supaya ia menjadi satu motivasi kepada kita untuk segera mencari jalan
penyelesaian agar kita boleh keluar daripada laporan yang pada saya amat memalukan
kita.

Kita juga maklum bahawa ada lawatan Setiausaha Negara Amerika Syarikat,
Antony Blinken. Saya ingin bertanya kepada Menteri, apakah isu ini dijadikan satu isu
yang penting on the table, dengan izin, dalam perbincangan kita berkait tentang perkara
ini? Ini kerana kita tahu bahawa kesannya amat besar kepada ekonomi.

Tadi Yang Berhormat Menteri bentangkan tentang isu-isu yang berkait tentang
syarikat yang membuat getah atau produk-produk getah, sawit dan sebagainya. Saya
kebetulan ada pengalaman sedikit dahulu menjaga portfolio industri utama. Kita tahu
apabila laporan ini berlaku, ia akan memberikan kesan yang besar kepada pemain-
pemain komoditi utama negara kita. Bila di Amerika Syarikat kita berdepan dengan
masalah ataupun cabaran, tentunya kita akan berhadapan dengan masalah di Kesatuan
Eropah misalnya, dan ia mengganggu ekonomi negara terutamanya pemain-pemain
komoditi utama negara kita seperti getah dan sawit.

Tuan Yang di-Pertua, Menteri juga sebut tadi dalam pembentangan tentang T/P
Protocol yang, kalau tidak silap sayalah, katanya telah diratifikasikan pada 26 Februari
2009. Di antara kandungan T/P Protocol, sepertimana Yang Berhormat Menteri juga sedia
maklum, ialah untuk menggubal sesuatu undang-undang yang komprehensif yang boleh
menangani permasalahan jenayah pemerdagangan orang ini.

Kenapa ia mengambil masa sejak tahun 2009 sehinggalah tahun 2021 ini untuk
kita memasukkan ia di dalam peraturan ataupun di dalam undang-undang domestik
negara? Apakah halangan yang telah pun kita hadapi sehingga kita terpaksa berdepan
dengan keadaan laporan yang amat memalukan negara?
