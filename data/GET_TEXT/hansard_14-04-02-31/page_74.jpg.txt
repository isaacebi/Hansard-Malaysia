64 DR.15.12.2021

situasi yang mendorong kepada kejatuhan tier negara berdasarkan laporan ini adalah
ketiadaan penyelarasan antara agensi yang dilihat masih lemah dan tidak bersistematik
serta tiada pendakwaan yang dikenakan terhadap pegawai-pegawai kerajaan mahupun
ahli politik yang terlibat dalam jenayah ini meskipun sebelum ini telah berlaku tangkapan
dan siasatan.

Ketika ini kita hanya mempunyai tiga agensi utama yang bertindak dalam aspek
penguatkuasaan iaitu PDRM, Jabatan Imigresen Malaysia termasuk juga Jabatan
Kastam. Soalan yang saya rasa perlu dijelaskan di sini, adalah bagaimana pindaan ini
akan memperbaiki aspek penyelarasan penguatkuasaan terhadap kedua-dua jenayah
pemerdagangan orang dan penyeludupan migran dalam negara ini.

Apa tambah nilai yang akan diberikan tumpuan khusus terhadap aspek
penguatkuasaan serta bagaimana pengaplikasian teknologi terkini akan diberikan dalam
aspek ini? Perkara ini wajar diteliti kerana kita mahukan perubahan yang lebih substantif
serta praktikal dalam menangani jenayah pemerdagangan orang dan penyeludupan
migran dalam negara.

Perkara kedua adalah berkenaan pendefinisian pemerdagangan orang dan
penyeludupan migran seperti yang telah saya jelaskan pada awal tadi. Saya ingin
bertanya, adakah kerajaan berhasrat untuk menyediakan data yang khusus bagi
memisahkan kes penyiasatan dan pendakwaan terhadap pemerdagangan orang dan
penyeludupan migran bagi memudahkan penguatkuasaan sesuai dengan peruntukan
undang-undang yang berbeza bagi kedua-dua kesalahan ini.

Tuan Yang di-Pertua, dalam beberapa keadaan, kerajaan dilihat tidak menangani
sesuatu kes daripada pelbagai aspek eksploitasi yang boleh disabitkan kepada kesalahan
pemerdagangan orang. Sebagai contoh pada Disember lalu, kerajaan melakukan
pendakwaan terhadap dua— terhadap sebuah syarikat pembuatan sarung tangan pakai
buang kerana tidak menepati Akta Standard Minimum Perumahan dan Kemudahan
Pekerja.

Namun ironinya, kedua-dua syarikat ini tidak disiasat di bawah jenayah
pemerdagangan orang walaupun difahamkan terdapat bukti yang jelas terhadap perkara
berkenaan yang termasuk di bawah frasa bentuk paksaan serta fraud.

Begitu juga kes yang dilaporkan sejak tahun 2018 yang mengaitkan beberapa
syarikat pengeluar produk getah dengan eksploitasi pekerja migran. Kes ini dipercayai
melibatkan unsur rasuah serta penglibatan pegawai kerajaan yang menjadi dalang
kepada jenayah pemerdagangan orang. Kes-kes sebegini boleh diteliti di bawah kes
pemerdagangan orang, mahupun penyeludupan migran tetapi ia tidak berlaku.

Oleh sebab itu, dengan pindaan ini diharapkan pihak penguat kuasa dapat lebih
ruang untuk meneliti kes-kes yang mempunyai elemen pemerdagangan orang serta
penyeludupan migran ini. Saya mempunyai beberapa contoh lagi Tuan Yang di-Pertua
dalam kes seumpama ini termasuk kes-kes berprofil tinggi yang tidak ditangani sebetulnya
demi memerangi jenayah pemerdagangan orang serta penyeludupan migran ini.

Cuma kerana masa tidak mengizinkan, saya mengharapkan pindaan-pindaan ini
tidak sekadar menuruti konvensyen atau amalan standard antarabangsa. Kita sendiri
perlu sedar di mana kelompangan yang ada dan menampung kelompangan yang ada
dengan segera. Kita berpijak pada realiti yang ada. Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Tumpat. Silakan Yang
Berhormat Parit Buntar.

3.34 ptg.

Datuk Seri Dr Mujahid Yusof Rawa [Parit Buntar]: Terima kasih Tuan Yang di-
Pertua. Saya terus masuk untuk perhatian Yang Berhormat Menteri kepada isu yang
paling pokok ketika kita membicarakan akta ini pindaan ini iaitu soal pentakrifan buruh
paksa itu sendiri tidak dijadikan yang utama melainkan kita hanya dapati perkataan
‘eksploitas? sebagai elemen.
