88 DR.15.12.2021

Rights (TRIPS) yang disertai oleh Malaysia bagi tujuan perdagangan. Seterusnya, Akta
291 telah dipinda pada tahun 2002, 2003 dan kali terakhir pada tahun 2006 bagi
mengemas kini prosedur permohonan paten antarabangsa selaras dengan penyertaan
Malaysia dalam Perjanjian Patent Cooperation Treaty (PCT).

Tuan Yang di-Pertua dan Ahli-ahli Yang Berhormat, Akta 291 perlu dikaji semula
bagi memastikan undang-undang paten selaras dengan perkembangan semasa
perlindungan paten di peringkat antarabangsa bagi memastikan undang-undang paten
dapat memberi perlindungan dengan lebih efisien dan efektif selaras dengan kehendak
komuniti paten, perniagaan, pihak berkepentingan dan negara.

Pindaan ini juga telah mengambil kira komitmen Malaysia dalam Perjanjian TRIPS
berkaitan kesihatan awam, Perjanjian Regional Comprehensive Economic Partnership
(RCEP) dan Perjanjian Comprehensive and Progressive Agreement for Trans-Pacific
Partnership (CPTPP).

Kementerian juga memastikan pindaan ini bertepatan dengan keputusan yang
telah dibuat oleh Mesyuarat Jemaah Menteri pada 11 Ogos 2021 yang bersetuju dengan
cadangan supaya Malaysia menjadi ahli Budapest Treaty on the International Recognition
of the Deposit of Microorganisms for the Purposes of Patent Procedure atau Budapest
Treaty.

Penyertaan Malaysia dalam Budapest Treaty akan memudahkan pemohon untuk
menyimpan mikroorganisma bagi tujuan permohonan paten di tempat simpanan yang
diiktirafkan sekali sahaja bagi mendapatkan perlindungan paten di beberapa negara ahli
Budapest Treaty.

Pindaan kepada Akta 291 perlu dilaksanakan bagi mematuhi peruntukan
Budapest Treaty dan seterusnya membolehkan Malaysia mengemukakan Surat Cara
Penyertaan Budapest Treaty kepada World Intellectual Property Organization (WIPO)
yang merupakan pentadbir Budapest Treaty.

Akta 291 perlu dipinda terlebih dahulu bagi membolehkan Malaysia mengguna
pakai lesen wajib bagi tujuan membuat dan mengeksport produk farmaseutikal ke negara
pengimport yang layak (eligible importing countries) bagi tujuan menangani masalah
kesihatan awam sebagaimana yang diperuntukkan di bawah Artikel 31 Perjanjian TRIPS
yang telah berkuat kuasa dan menjadi sebahagian daripada Perjanjian TRIPS sejak tahun
2017.

Tuan Yang di-Pertua, Rang Undang-undang Paten (Pindaan) 2021 telah
disediakan dan diluluskan oleh Jabatan Peguam Negara dan juga diluluskan oleh Jemaah
Menteri dalam mesyuaratnya pada 26 November 2021. Rang Undang-undang Paten
(Pindaan) 2021 mengandungi 69 fasal yang melibatkan pindaan-pindaan seperti yang
berikut:—

Fasal 1 mengandungi tajuk ringkas dan permulaan kuat kuasa rang undang-
undang ini.

Fasal 2 adalah mengenai pindaan am yang melibatkan penggantian perkataan
“warta” dengan perkataan ‘jurnal rasmi” dan penggantian perkataan “masa yang
ditetapkan” dengan “tempoh yang ditetapkan”.

Fasal 3 melibatkan pindaan kepada tafsiran di bawah seksyen 3 yang bertujuan
untuk memperkenalkan tafsiran kepada “Majlis TRIPS”, “Pihak Berkuasa Depositari
Antarabangsa”, “mikroorganisma”, “Jurnal Rasmi”, ‘“keluaran — farmaseutikal”,
“pemastautin” dan “Perjanjian TRIPS” supaya lebih jelas.

Fasal 4 melibatkan pindaan kepada seksyen 13 berkenaan reka cipta yang tidak
boleh dipaten untuk menjelaskan keluaran proses mikrobiologi merupakan reka cipta yang
boleh dipatenkan.

Fasal 5 melibatkan pindaan kepada seksyen 14 mengenai kebaharuan dan
menjelaskan bahawa kandungan permohonan paten domestik yang mempunyai tarikh
prioriti yang lebih awal daripada suatu permohonan paten merupakan seni terdahulu
