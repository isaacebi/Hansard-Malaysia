DR.15.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Rabu, 15 Disember 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Tuan Karupaiya a/l Mutusami [Padang Serai]: Tuan Yang di-Pertua, kuorum
tidak cukup, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Yang
Berhormat Padang Serai, sebahagian mereka sedang mengambil saliva test. They will be
coming soon, shortly, insya-Allah.

Tuan Karupaiya a/l Mutusami [Padang Serai]: Terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Sekarang saya jemput
yang pertama, Yang Berhormat Tanjong Manis.

1. Tuan Haji Yusuf bin Abd Wahab [Tanjong Manis] minta Menteri Kanan
Pendidikan menyatakan status penyambungan bekalan elektrik dari grid ke SMK Semop
di Pulau Bruit.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Tuan Yang di-Pertua. Kementerian Pendidikan Malaysia komited untuk memastikan
sekolah di luar bandar termasuk di Sarawak mendapat akses kepada bekalan elektrik.
Dalam hal ini, KPM sentiasa bekerja sama dengan Kerajaan Negeri Sarawak dan Jabatan
Kerja Raya (JKR) bagi mengenal pasti sekolah yang boleh disambungkan ke talian grid
untuk mendapatkan bekalan elektrik.

Untuk makluman Ahli Yang Berhormat, SMK Semop merupakan salah sebuah
sekolah yang telah dikenal pasti terletak berhampiran dengan talian grid elektrik. Oleh
yang demikian, kerja-kerja penyambungan ke talian grid sedang dilaksanakan oleh JKR
dan dijadualkan selesai selewat-lewatnya pada bulan Mac 2022. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Soalan tambahan
Yang Berhormat Tanjong Manis, 30 saat.

Tuan Haji Yusuf bin Abd. Wahab [Tanjong Manis]: Okey, terima kasih Yang
Berhormat Menteri di atas jawapan yang menggembirakan tadi. Untuk makluman Yang
Berhormat Menteri SMK Semop ini sebenarnya ada mengalami kekurangan bilik kelas,
kekurangan bilik asrama, tidak ada dewan perhimpunan dan tidak ada padang atau trek
olahraga untuk kegunaan murid-murid. Murid-murid sekolah terpaksa menggunakan jalan
raya berdekatan sebagai tempat latihan olahraga.
