4 DR.15.12.2021

Tuan Charles Anthony Santiago [Klang]: Terima kasih Tuan Yang di-Pertua.
Terima kasih atas jawapan yang begitu bagus daripada Yang Berhormat Menteri
berkenaan. Soalan saya Yang Berhormat Menteri ialah pertama, apakah rancangan
terperinci masa depan untuk mengurangkan penggunaan gas dan juga arang?

Walaupun saya telah mendengar jawapan Yang Berhormat Menteri, tetapi what
is the specific? Juga apakah ini bererti, bermakna kepada concession agreement yang
sedia ada dengan pihak swasta? Adakah kita akan bertukar, bincang, apakah yang akan
buat? Kalau kita tidak dapat, adakah kita adakan satu masa untuk ulang kaji pelan yang
telah dikemukakan oleh Yang Berhormat Menteri? Terima kasih.

Datuk Seri Takiyuddin bin Hassan: Terima kasih sahabat saya Yang Berhormat
Klang atas soalan yang cukup baik. Memang sebagaimana yang saya sebutkan tadi
bahawa kita mempunyai suatu suasana yang agak dilema antara penggunaan bahan api
ataupun arang batu dan gas ini sebagai sumber penjana elektrik dengan sasaran kita
untuk mencapai net zero carbon emission.

Ini bergantung kepada keadaan realiti yang berlaku kerana kita tidak boleh
menghentikan serta-merta operasi loji ini sebagaimana Yang Berhormat pun maklum
kerana mereka ini mempunyai agreement iaitu power purchase agreement (PPA) yang
begitu panjang tempohnya— masanya belum habis. Akan tetapi, langkah kerajaan untuk
tidak renew, untuk tidak memperbaharui penjanaan melalui arang batu dan juga gas ini.
Kita boleh berubah kepada TBB kepada hidro, kepada solar, mungkin kepada hidrogen
sendiri pun Tuan Yang di-Pertua.

Ini kerana, unsur TBB yang baharu yang sedang kita laksanakan dan untuk
makluman Tuan Yang di-Pertua dan Dewan yang mulia ini pada hari ini Malaysia
menerima kunjungan Secretary of the State daripada US yang juga membincangkan
mengenai TBB ini. Yang Amat Berhormat Perdana Menteri akan bertemu dengan Mister
Secretary of US Secretary of States pada hari ini. Itu matlamat kita. Terima kasih.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Terima kasih Yang Berhormat Menteri. Soalan tambahan saya ialah apakah
perancangan sektor bekalan elektrik dalam menyokong aspirasi negara untuk mencapai
sasaran pelepasan gas rumah kaca (GHG) sifar bersih seawal-awalnya pada tahun 2050?
Terima kasih Tuan Yang di-Pertua.

Datuk Seri Takiyuddin bin Hassan: Terima kasih Tuan Yang di-Pertua, terima
kasih sahabat saya Yang Berhormat Kuala Krai. Soalan cukup baik juga. Kita tahu bahawa
kita mempunyai perancangan dalam sektor elektrik ini untuk menyokong aspirasi negara
ini ke arah pelepasan GHG sifar menjelang tahun 2050.

Hala tuju mikro bagi mengurangkan pelepasan GHG bagi sektor bekalan elektrik
telah ditetapkan sejak tahun 2019 lagi sebagaimana yang saya sebutkan tadi Pelan
Pembangunan Pembekalan Elektrik Negara 2020-2039 yang memperincikan sasaran
pengurangan intensiti pelepasan karbon sektor pembekalan elektrik sebanyak 45 peratus
pada tahun 2030 dan 60 peratus pada tahun 2035.

Komitmen pengurangan intensiti ini telah diteruskan dalam penetapan Dasar PDP
edisi yang seterusnya tahun 2021 sehingga tahun 2029 yang mana kerajaan telah
menetapkan laluan rendah karbon sebagaimana yang telah saya sebutkan tadi. Pada
masa yang sama secara ringkasnya Tuan Yang di-Pertua, sektor bekalan elektrik juga
merupakan satu-satunya sektor ekonomi yang telah menetapkan pelaksanaan sasaran
serta garis masa bagi menurunkan kadar pelepasan GHG ini.

Oleh itu, jelas bahawa sektor ini merupakan sektor yang paling terkehadapan
walaupun kita belum lagi mencapai sasaran yang sebenarnya, sektor elektrik ini sektor
yang terkehadapan dalam memenuhi aspirasi negara ini. Terima kasih Tuan Yang di-
Pertua.

Timbalan Yang di-Pertua [Dato' Mohd Rashid Hasnon]: Soalan jawab lisan
seterusnya. Saya ingin menjemput Tuan Lukanisman bin Awang Sauni, Sibuti.
