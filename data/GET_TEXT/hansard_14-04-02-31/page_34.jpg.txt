24 DR.15.12.2021

9. Datuk Zakaria bin Mohd. Edris @ Tubau [Libaran] mintra Menteri
Pembangunan Wanita, Keluarga dan Masyarakat menyatakan bagaimanakah jalinan
hubung kait antara Dasar Warga Emas Negara, Pelan Tindakan Warga Emas Negara
2011, WKB2030 dan Rancangan Malaysia Ke-12 dapat menjamin kesejahteraan hidup
warga emas di Malaysia.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Terima kasih Tuan Yang di-Pertua. Seperti yang
kita sedia maklum Wawasan Kemakmuran Bersama 2030 merupakan iltizam untuk
menjadikan Malaysia sebagai sebuah negara yang terus membangun secara mampan
seiring dengan pengagihan ekonomi yang adil, saksama dan inklusif pada semua
peringkat kumpulan pendapatan, etnik, wilayah dan rantaian bekalan. Pelaksanaan WKB
ini meliputi seluruh rakyat Malaysia yang polariti yang terangkum juga di dalamnya
termasuk golongan warga emas sebagai salah satu kumpulan sasar.

Rancangan Malaysia Ke-12 pula adalah pelan pembangunan menyeluruh yang
akan memperkenalkan beberapa pembaharuan bagi memastikan pertumbuhan ekonomi
mampan dengan pengagihan peluang dan hasil yang lebih saksama. Dalam Rancangan
Malaysia Ke-12 kesejahteraan warga emas diberi perhatian yang utama oleh kerajaan.

Di bawah fokus keenam, iaitu memperkasakan agenda bumiputera dan Keluarga
Malaysia, aspek kesejahteraan warga emas akan fokuskan kepada memperbanyakkan
sistem sokongan kepada warga emas agar keperluan warga emas terpelihara.

01130

Sehingga hari ini, lebih daripada 140 buah pusat aktiviti warga emas telah
diwujudkan oleh kerajaan untuk memperluaskan lagi usaha dan kita merancang untuk
memperluaskan lagi ke seluruh kawasan Parlimen. Malaysia juga perlu mewujudkan lebih
banyak bandar mesra warga emas pada masa akan datang bagi memastikan maklumat
dan data warga emas sentiasa dikemas kini dan Sistem Pendaftaran Warga Emas
Nasional akan ditambah baik dengan liputan yang lebih luas.

Dasar Warga Emas Negara pula mengiktiraf warga emas sebagai warganegara
yang terdiri daripada pelbagai latar belakang dan pengalaman, mempunyai hak untuk
menikmati kehidupan sejahtera, dihormati dan boleh terus menyumbang kepada
pembangunan negara.

Dasar Warga Emas Negara adalah komitmen kerajaan untuk mewujudkan warga
emas yang berdikari, bermartabat diri, dihormati dengan mengoptimumkan potensi diri
melalui penuaan sihat, positif, aktif dan produktif dan menyokong untuk meningkatkan
kesejahteraan hidup dalam pembangunan negara. Hal ini selaras dengan Pelan Tindakan
Warga Emas Negara (PTWEN) yang memperuntukkan enam strategi iaitu:

i) promosi advokasi;
ii) pembelajaran sepanjang hayat;
iii) keselamatan dan perlindungan;

iv) tabir urus dan perkongsian tanggungjawab;
v) penglibatan dan kesepaduan antara generasi pendidikan; dan
vi) pembangunan.

Jadi, bagi memastikan kesejahteraan hidup warga emas di Malaysia terjamin,
kementerian sentiasa memantau dan mengemaskinikan antara Dasar Warga Emas
Negara dan PTWEN dan juga mengikut tempoh yang tertentu supaya program yang
dirancang kepada warga emas ini sejajar dengan matlamat yang telah ditetapkan dalam
Wawasan Kemakmuran Bersama 2030 dan Rancangan Malaysia Ke-12. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan pertama, Yang Berhormat Libaran.
