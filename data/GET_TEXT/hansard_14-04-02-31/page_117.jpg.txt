DR.15.12.2021 107

mempunyai ketidakupayaan cetakan lain (other print disability). Marrakesh Treaty juga
bertujuan untuk meningkatkan akses kepada bahan bacaan dalam format boleh akses
dari luar negara dan memberi manfaat kepada golongan orang kurang upaya penglihatan
khususnya dalam bidang pengajian tinggi dan pendidikan.

Kementerian yakin melalui pindaan Akta 332 ini dan penyertaan Malaysia dalam
Marrakesh Treaty akan memberikan akses yang lebih luas kepada kira-kira 46,875 orang
golongan kurang upaya penglihatan terhadap bahan bacaan dalam format boleh akses.
Semakan dan pindaan ke atas Akta 332 ini turut mengambil kira perjanjian-perjanjian
perdagangan yang telah ditandatangani oleh Malaysia seperti Perjanjian Regional
Comprehensive Economic Partnership (RCEP) dan Comprehensive and Progressive
Agreement for Trans-Pacific Partnership (CPTPP).

Tuan Yang di-Pertua, selain cadangan pindaan bagi memenuhi obligasi dalam
treaty antarabangsa, penggubalan Rang Undang-undang Hak Cipta (Pindaan) 2021 ini
juga akan menambah baik dan mengemas kini perkara-perkara yang berikut iaitu Sistem
Pemberitahuan Sukarela Hak Cipta Bagi Pencapaian Perkhidmatan Pendaftaran Karya
Hak Cipta di Malaysia yang lebih efektif dan Sistem Pengisytiharan Sebagai Badan
Pelesenan di Malaysia.

Selanjutnya rang undang-undang ini juga bertujuan untuk mengukuhkan
peruntukan berkaitan dengan penguatkuasaan hak cipta khususnya dalam persekitaran
digital dengan memperkenalkan kesalahan hak cipta yang melibatkan teknologi
penstriman selaras dengan perkembangan penyiaran karya secara dalam talian. Rang
Undang-undang Hak Cipta (Pindaan) 2021 ini juga akan meluaskan kuasa
penguatkuasaan bagi memastikan tindakan penguatkuasaan yang lebih efektif diambil
terhadap mana-mana orang yang melakukan perlanggaran hak cipta.

Tuan Yang di-Pertua dan Ahli-ahli Yang Berhormat, Rang Undang-undang Hak
Cipta (Pindaan) 2021 telah disemak dan diluluskan oleh Jabatan Peguam Negara. Rang
undang-undang ini juga telah diluluskan oleh Jemaah Menteri dalam mesyuaratnya pada
26 November 2021. Rang Undang-undang Hak Cipta (Pindaan) 2021 mengandungi 20
fasal yang melibatkan pindaan kepada peruntukan sedia ada dan memasukkan
peruntukan baharu. Tuan Yang di-Pertua, saya mohon mencadangkan.

Tuan Yang di-Pertua: Terima kasih, Yang Berhormat Menteri. Sesiapa yang
menyokong?

Timbalan Menteri Kewangan | [Dato' Indera Mohd Shahar bin Abdullah]:
Tuan Yang di-Pertua, saya mohon menyokong.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat semua, masalah di hadapan Majlis ialah rang undang-undang bernama
suatu akta untuk meminda Akta Hak Cipta 1987 dibacakan kali yang kedua sekarang dan
terbuka untuk dibahas.

Saya menjemput Yang Berhormat Tebrau diikuti oleh Ahli-ahli Yang Berhormat
berikut iaitu Yang Berhormat Tuaran, Yang Berhormat Tumpat, Yang Berhormat Bukit
Bendera, Yang Berhormat Kemaman dan Yang Berhormat Rasah. Silakan, Yang
Berhormat Tebrau.

6.48 ptg.

Tuan Steven Choong Shiau Yoon [Tebrau]: Terima kasih, Tuan Yang di-Pertua.
Marrakesh Treaty, dengan izin bertujuan untuk membantu orang buta cacat penglihatan
atau cacat cetakan mempunyai akses kepada buku dan gaya sastera lain dalam format
yang boleh diakses. Sehingga kini, lebih 82 negara di dunia telah menyertai treaty ini iaitu
38 di Eropah termasuk yang berikut dari luar EU. Oleh itu, dengan pindaan yang
dicadangkan kepada Akta Hak Cipta 1987, Malaysia akan dilihat sebagai mematuhi
Marrakesh Treaty.

Marrakesh Treaty memerlukan semua pihak berjanji untuk berhati-hati dengan
cabaran yang memudaratkan perkembangan lengkap orang dengan ketidakupayaan
cetakan atau ketidakupayaan cetakan lain yang mengehadkannya kebebasan bersuara
