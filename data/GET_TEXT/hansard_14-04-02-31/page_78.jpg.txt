68 DR.15.12.2021

Jadi saya di sini inginlah minta pandangan Menteri Dalam Negeri, apabila saya
menyokong segala usaha kementerian untuk membanteras pemerdagangan orang tetapi
saya harap bahawa segala perdagangan bayi memang saya tidak setuju. Akan tetapi,
apabila memang ada bayi yang telah ditinggalkan oleh ibu kandung mereka, saya rasa
KDN juga perlulah tahu bagaimana kita bezakan kes sedemikian dan pastikan mangsa
ataupun budak-budak yang telah ditinggalkan oleh ibu kandung mereka juga dapat
perlindungan sepenuhnya.

Selain daripada itu untuk mangsa-mangsa pemerdagangan orang, apa
perlindungan mereka sama ada mereka ada akses pada pekerjaan mereka ada akses
pada pendidikan, semua ini adalah perlindungan yang mereka amat perlukan. Jadi saya
harap, apabila kita hendak selain daripada meningkatkan hukuman perlindungan kepada
mangsa juga adalah satu aspek yang saya rasa sangat penting. Sekian, terima kasih.

Tuan Yang di-Pertua: Terima kasih Yang Berhormat Kulai. Dipersilakan Yang
Berhormat Setiu. Silakan.

3.51 ptg.

Tuan Shaharizukirnain bin Abd Kadir [Setiu]: Terima kasih Tuan Yang di-
Pertua. Assalamualaikum warahmatullahi wabarakatuh. Pertamanya secara asasnya
Islam melarang umatnya melakukan aktiviti pemerdagangan manusia pada setiap kali ia
dilakukan. Kita telah menafikan hak kebebasannya sehingga keadaan orang tersebut
dilihat lebih hina daripada haiwan.

Dalam satu hadis Rasulullah SAW yang diriwayatkan oleh Abu Hurairah R.A.,
Nabi bersabda... [Membaca sepotong hadis] Maksudnya; “Tiga golongan aku musuhi
mereka di hari kiamat dan siapa yang aku musuhinya nescaya aku mengalahkannya.
Lelaki yang memberi baiah dengan aku kemudian dia memungkirinya. Lelaki yang
menjual orang yang merdeka kemudian dimakan harganya. Lelaki yang mengupah
seseorang sedangkan orang itu melaksanakan tugasnya kemudian dia tidak memberi
upahnya.”

Tuan Yang di-Pertua, isu pemerdagangan manusia amat dekat dengan kita
semua. Kegiatan pelacuran, jual beli manusia, perhambaan moden dan lain-lain lagi.
Namun anak-anak muda kini kurang memberi perhatian, kurang cakna akan isu ini
walaupun ia sering kali berlaku di sekeliling kita. Sebagai contoh, kanak-kanak telah
dipaksa untuk bekerja sebagai buruh paksaan ataupun menjaja di tepi jalan. Begitu juga
di kawasan rehat dan rawat.

Oleh itu, saya berpandangan perlunya kerjasama strategik rentas kementerian
bagi menyelesaikan isu ini. Keterlibatan belia menerusi Kementerian Belia dan Sukan
amat diperlukan. Saya yakin kombinasi anak muda dan pegawai kerajaan menerusi Majlis
Antipemerdagangan Orang dan Antipenyeludupan Migran dapat mewujudkan jaringan
strategik ke arah penyelesaian bersepadu.

Selain itu juga, ialah juga dapat meningkatkan awareness khususnya di dalam
kalangan belia dan beliawanis di negara kita. Seperti yang diketahui unum anak muda
adalah golongan terbesar di Malaysia. Oleh itu, keterlibatan anak muda melalui program
kesukarelawan untuk bersama-sama mengesan sebarang aktiviti pemerdagangan sama
ada melalui jalan darat, jalan laut dan sebagainya amat tepat sekali. Oleh itu,
persoalannya sejauh manakah kerjasama ini dijalankan dan apakah bentuk program-
program yang sedang dan telah dilaksanakan serta sejauh manakah usaha ini mendapat
sambutan daripada kalangan anak muda pada hari ini.

Tuan Yang di-Pertua, keuntungan lumayannya yang diperolehi oleh sindiket
dengan jumlah yang besar. Hasil daripada aktiviti pemerdagangan manusia juga
menyebabkan kegiatan ini terus berleluasa. Selain itu, kesukaran untuk mengesan modus
operandi sindiket turut menjadi penyumbang pada isu ini terus berlaku. Tidak dinafikan
pelbagai usaha telah dijalankan oleh pihak kerajaan antaranya ialah menumbuhkan Majlis
Antipemerdagangan Orang dan Antipenyeludupan Migran bahkan  baru-baru_ ini
kementerian juga telah melancarkan Pelan Tindakan Antipemerdagangan Orang
Kebangsaan 2021 hingga 2025 bagi memerangi pemerdagangan manusia di negara ini.
