28 DR.15.12.2021

RANG UNDANG-UNDANG ANTIGANGGUAN SEKSUAL 2021
Bacaan Kali Yang Pertama

Rang undang-undang bernama suatu akta untuk mengadakan peruntukan bagi
suatu hak tebus rugi bagi mana-mana orang yang diganggu secara seksual, penubuhan
Tribunal bagi Antigangguan Seksual, menggalakkan kesedaran tentang gangguan
seksual dan untuk mengadakan peruntukan bagi perkara yang berhubung dengannya;
dibawa ke dalam mesyuarat oleh Timbalan Menteri Pembangunan Wanita, Keluarga dan
Masyarakat [Dato’ Hajah Siti Zailah binti Mohd Yusoff]; dibaca kali yang pertama; akan
dibaca kali yang kedua pada Mesyuarat ini.

RANG UNDANG-UNDANG

RANG UNDANG-UNDANG KEWANGAN 2021

Bacaan Kali Yang Kedua dan Ketiga

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah, “Bahawa rang undang-undang ini dibacakan kali yang kedua
sekarang”. [14 Disember 2021]

Tuan Sivarasa Rasiah [Sungai Buloh]: Tuan Yang di-Pertua, Sungai Buloh sini.
Saya ingin bangkitkan Peraturan Mesyuarat 18.

Dato’ Sri Azalina Othman Said [Pengerang]: Yang mana?

Tuan Sivarasa Rasiah [Sungai Buloh]: Peraturan Mesyuarat 18, usul
tergempar or urgent motion.

Semalam, saya sudah failkan satu usul tergempar kepada Pejabat Speaker. Usul
tergempar itu membangkitkan beberapa fakta yang mengejutkan yang berkaitan dengan
kepentingan awam. Secara ringkas, fakta yang saya bentangkan itu menunjukkan bahawa
Ketua Pesuruhjaya SPRM sekarang, Tan Sri Dato’ Sri Azam Baki pada tahun 2016
semasa dia menjadi Pengarah Siasatan, dia memiliki lebih kurang RM2 juta syer di dalam
syarikat tersenarai dan RM2 juta waran di satu lagi syarikat tersenarai. Adik beliau, pada
masa yang sama, memiliki lebih RM3 juta saham di salah satu daripada dua syarikat
tersenarai itu.

Ini membangkitkan beberapa soalan yang serius, termasuk manakah dana untuk
membeli saham dan waran itu datang dan adakah seksyen 36 Akta SPRM di mana
pendapatan seorang pegawai awam jauh kurang daripada aset yang dimiliki dan
menyebabkan satu kesalahan jenayah dan sebagainya dibangkitkan.

Inilah semua fakta yang saya bangkitkan dalam usul tergempar saya kepada
Speaker. Pagi ini saya dapat jawapan dari Pejabat Speaker dan izin saya baca sahaja
dua ayat yang penting iaitu di perenggan tiga, “Sehubungan dengan itu, saya telah
meneliti usul Yang Berhormat dan mendapati Yang Berhormat telah mengemukakan usul
untuk mencadangkan agar siasatan perlu diadakan atas beberapa pihak.” |tu betul. Saya
bangkitkan keperluan untuk siasatan.

Saya sambung dalam jawapan Speaker. “Untuk berbuat demikian, Dewan perlu
membuat satu ketetapan. Hal ini secara jelas tidak mematuhi peruntukan Peraturan
Mesyuarat 18(1) yang hanya membenarkan usul untuk merundingkan sesuatu hal di
bawah peraturan tersebut.” Saya bersetuju. Kita semua tahu skop Peraturan Mesyuarat
18. Kita hanya boleh buat perundingan dan bukan untuk ketetapan. Akan tetapi,
tanggapan dalam jawapan ini iaitu untuk mengadakan satu siasatan— saya baca ayat itu
