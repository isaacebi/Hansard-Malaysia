46 DR.15.12.2021

(vi) perluasan peranan Kementerian Pembangunan Wanita,
Keluarga dan Masyarakat dalam pengurusan dan kawalan
pegawai pelindung serta rumah_ perlindungan mangsa
pemerdagangan orang.

Pindaan tafsiran pemerdagangan orang serta pemansuhan tafsiran paksaan
(coercion) merupakan elemen paling utama dalam pindaan kali ini. la adalah bertujuan
untuk menyeragamkan tafsiran pemerdagangan orang dan paksaan selaras dengan
tafsiran di bawah Protokol TIP dan juga ACTIP. Penyelarasan tafsiran ini dihasratkan
dapat membantu memudahkan proses pengenalpastian mangsa pemerdagangan orang
dan pertuduhan kepada penjenayah yang terlibat.

Pindaan kali ini juga turut melibatkan peningkatan hukuman penjara iaitu di antara
15 tahun hingga 20 tahun bagi kesalahan pemerdagangan orang dan penyeludupan
migran. Selain itu, bagi kesalahan yang lebih berat, bentuk peningkatan hukuman yang
dicadangkan adalah peningkatan hukuman penjara maksimum sehingga 30 tahun atau
bersamaan dengan hukuman penjara seumur hidup dan boleh dikenakan sebatan.

Antara contoh bentuk kesalahan yang lebih berat, merujuk kepada Artikel 5 ACTIP
adalah peruntukan kesalahan melibatkan penjawat awam semasa menjalankan tugasnya.
Kesalahan berulang keadaannya membawa kepada kecederaan parah mangsa, kematian
mangsa atau menyebabkan mangsa menghidapi penyakit kronik, membunuh diri serta
kesalahan yang dilakukan terhadap kanak-kanak dan orang kurang upaya.

Cadangan peningkatan hukuman penjara serta pengenaan hukuman sebatan ini
menunjukkan keseriusan kerajaan bagi memastikan pelaku jenayah keji ini dikenakan
hukuman yang setimpal dengan perbuatan mereka. Rujukan penanda aras dan
perbandingan perundangan dengan negara-negara strategik lain seperti di United
Kingdom, Filipina, Thailand dan juga Singapura telah diambil kira semasa penyediaan
cadangan ini. Pindaan yang sama juga dicadangkan ke atas kesalahan penyeludupan
migran yang lebih berat yang dilakukan oleh penjawat awam semasa menjalankan
tugasnya bagi menunjukkan keseriusan kesalahan penyalahgunaan kuasa oleh penjawat
awam.

Dato’ Seri Anwar bin Ibrahim [Port Dickson]: Yang Berhormat, Tuan Yang di-
Pertua, sedikit penjelasan, sedikit sahaja. Penjelasan. Sedikit sahaja iaitu tentang undang-
undang kita terima baik, kesediaan kementerian meminda...

Dato’ Sri Azalina Othman Said [Pengerang]: Yang Berhormat, Yang
Berhormat, Menteri sedang membuat huraian...

Dato’ Seri Hamzah bin Zainudin: Belum lagi. Belum habis baca.
Dato’ Seri Anwar bin Ibrahim [Port Dickson]: Oh! Ya ya. Sorry.

Dato’ Sri Azalina Othman Said [Pengerang]: Selepas itu saya akan jemput,
Yang Berhormat. Sudah tidak lama kan, Yang Berhormat sekejap lagi?

Dato’ Seri Hamzah bin Zainudin: Tidak, sedikit sahaja lagi.

Dato’ Sri Azalina Othman Said [Pengerang]: Sedikit sahaja, biar dia habiskan.
Dato’ Seri Hamzah bin Zainudin: / think dalam 10 minit lagi. Boleh?

Dato’ Sri Azalina Othman Said [Pengerang]: Saya hendak kena..

Dato’ Seri Hamzah bin Zainudin: Pukul 1.00 sharp atau boleh tambah 10 minit
untuk habiskan.

Dato’ Sri Azalina Othman Said [Pengerang]: 10 minit. Can you do it by 1.00
o'clock? Lagi enam minit.

Dato’ Seri Hamzah bin Zainudin: Lagi empat minit tidak habis.

Dato’ Sri Azalina Othman Said [Pengerang]: So, ini bagi lagi 10 minit, by 1.05
you stop. Silakan.

Dato’ Seri Hamzah bin Zainudin: All right. Okey.
