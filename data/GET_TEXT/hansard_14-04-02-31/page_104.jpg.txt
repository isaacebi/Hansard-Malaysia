94 DR.15.12.2021

Datuk Dr. Hajah Zuraida binti Kamaruddin [Ampang]: Tuan Yang di-Pertua
saya menyokong.

Tuan Yang di-Pertua: Terima kasih Yang Berhormat Menteri. Terima kasih Yang
Berhormat Menteri. Ahli-ahli Yang Berhormat, masalah di hadapan Majlis ialah rang
undang-undang bernama suatu akta untuk meminda Akta Paten 1983 dibacakan kali yang
kedua sekarang dan terbuka untuk dibahas.

Pertama, saya ingin menjemput Yang Berhormat Tebrau, Yang Berhormat Setiu,
Yang Berhormat Bukit Bendera, Yang Berhormat Sepang, Yang Berhormat Permatang
Pauh dan Yang Berhormat Rasah. Silakan Yang Berhormat Tebrau.

5.44 ptg.

Tuan Steven Choong Shiau Yoon [Tebrau]: Terima kasih Tuan Yang di-Pertua.
RUU ini bertujuan untuk meminda banyak seksyen serta memasukkan banyak seksyen
baharu ke dalam Akta Paten 1983. Pindaan ini jelas merupakan usaha untuk mematuhi
Budapest Treaty dengan izin mengenai deposit mikroorganisma untuk tujuan paten
mereka serta perjanjian TRIPS, dengan izin yang memerlukan negara anggota untuk
menyediakan paten untuk sebarang ciptaan sama ada produk atau proses dalam semua
bidang teknologi tanpa diskriminasi tertakluk kepada ujian biasa kebaharuan mereka cipta
dan kebolehgunaan industri.

Sebagai sebuah negara membangun adalah bijak untuk mengetahui pelbagai
bentuk harta intelek dan mekanisme. Perlindungan harta intelek yang ditubuhkan di
negara kita ini. Knususnya bagi mereka yang berada di universiti seperti pensyarah dan
penyelidik. Universiti sering dilihat sebagai batu loncatan untuk pemimpin masa depan
dan usahawan dan pencipta perniagaan yang berjaya yang kesemuanya memerlukan
pengetahuan tentang pelbagai harta intelek dan mekanisme perlindungannya sebagai alat
untuk mencapai pertubuhan yang mampan.

Tuan Yang di-Pertua Malaysia telah melakukan dengan baik setakat ini untuk
mematuhi TRIPS kerana kami telah mewujudkan semua mekanisme perlindungan harta
intelek yang diperlukan di bawah perjanjian TRIPS melalui pelbagai undang-undang yang
telah dilaksanakan. Tuan Yang di-Pertua saya berpendapat bahawa dalam era Revolusi
Perindustrian Ke-4 ini adalah penting bagi rakyat Malaysia untuk menyedari kepentingan
harta intelek dan pelbagai mekanisme perlindungan harta intelek yang tersedia untuk
mencapai kemampanan dan untuk bersaing dengan harta intelek yang tersedia untuk
mencapai kemampanan dan untuk bersaing dengan negara maju.

Saya berpendapat bahawa dengan meningkatkan pematuhan kita akan
meningkatkan kedudukan kita dalam Indeks Inovasi Global (GIl). Pada tahun 2019
kedudukan Malaysia berada di tempat ke-35 daripada 129 buah negara. Justeru saya
percaya pematuhan yang lebih tinggi akan membantu menarik pelaburan langsung asing
(FDI) yang lebih tinggi dan peningkatan dalam pemindahan teknologi apabila lebih banyak
syarikat asing bersedia untuk menubuhkan pusat penyelidikan di sini.

Saya melihat bahawa pindaan yang dicadangkan adalah tepat pada masanya
kerana kita ingin memastikan bahawa kita tidak ketinggalan dalam penyelidikan
bioteknologi di mana kita bercita-cita untuk mengukuhkan penyelidikan kita untuk
membangunkan produk pharmaceutical dan microorganism kami sendiri yang memberi
manfaat kepada manusia.

Oleh itu, saya ada tiga soalan untuk dijawab oleh Yang Berhormat Menteri.
Pertama adakah terdapat sebarang peruntukan dalam Akta Paten untuk menangani isu
suatu paten seperti produk pharmaceutical atau ubat dijual pada harga tinggi di Malaysia.
Soalan kedua, adakah pemberian lesen wajib akan menimbulkan pelanggaran kontrak.
Ketiga, adakah syarikat pharmaceutical generic di Malaysia boleh mendapatkan kelulusan
pemasaran produk pharmaceutical ini daripada pihak berkuasa yang mengawal selia
permasalahan pharmaceutical luar negara ketika produk pharmaceutical tersebut masih
dalam perlindungan di Malaysia. Itu sahaja daripada saya terima kasih.
