DR.15.12.2021 5

3. Tuan Lukanisman bin Awang Sauni [Sibuti] minta Menteri Kewangan
menyatakan strategi kerajaan untuk memastikan bahawa rakyat Malaysia, terutamanya
belia, tidak ketinggalan dalam memahami teknologi Blockchain dan apakah pendirian
kerajaan berkenaan penggunaan matawang kripto dalam urus niaga harian dan apakah
inisiatif Kerajaan untuk mengolah matawang kripto sendiri (iaitu Stablecoin).

Timbalan Menteri Kewangan II [Tuan Haji Yamani Hafez bin Musa]: Bismillahi
Rahmani Rahim. Assalamualaikum warahmatullahi wabarakatuh. Terima kasih Tuan
Yang di-Pertua, terima kasih Ahli Yang Berhormat Sibuti. Tuan Yang di-Pertua, untuk
makluman Ahli Yang Berhormat, kegunaan teknologi blockchain adalah amat luas dan
boleh memanfaatkan pelbagai industri.

Sebagai contoh, teknologi ini boleh menyimpan rekod-rekod penting dengan
selamat. Malah boleh digunakan untuk mempatenkan dan menjejak harta intelek dalam
perniagaan dan pelbagai kontrak undang-undang.

Di dalam sektor kewangan, aplikasi pertama pelaksanaan teknologi blockchain
adalah dalam mata wang kripto atau mata wang digital seperti Bitcoin. Antara inisiatif-
inisiatif kerajaan untuk memastikan bahawa rakyat Malaysia terutamanya belia tidak
ketinggalan dalam memahami teknologi blockchain adalah termasuk penganjuran
Persidangan Tahunan Fintech SCxSC yang telah dianjurkan oleh Suruhanjaya Sekuriti
Malaysia (SC) selama lapan tahun sejak tahun 2014.

Pada tahun ini Persidangan SCxSC telah diadakan pada 26 hingga 28 Oktober
2021 dan daripada keseluruhan para hadirin yang hadir hari persidangan ini, 60 peratus
adalah tergolong dalam kumpulan belia berumur 35 tahun ke bawah.

#1020

Berhubung dengan pendirian kerajaan mengenai penggunaan mata wang kripto
dalam urus niaga harian, aset digital dapat dikeluarkan oleh syarikat untuk tujuan
pengumpulan dana tetapi ia juga tertakluk kepada penerbit yang memenuhi syarat yang
ditetapkan oleh SC sebagaimana yang diperuntukkan di bawah Perintah Pasaran Modal
dan Perkhidmatan (Penetapan Sekuriti) (Mata Wang Digital dan Token Digital) 2019.

Berhubung penggunaan mata wang kripto bagi tujuan pembayaran, mata wang
kripto seperti Bitcoin dan Ethereum tidak diiktiraf sebagai mata wang yang sah
diperlakukan dengan izin, legal tender di Malaysia dan bukan merupakan instrumen
pembayaran yang dikawal selia oleh Bank Negara Malaysia (BNM). Mata wang kripto tidak
sesuai digunakan sebagai instrumen pembayaran disebabkan mata wang ini tidak
menunjukkan ciri-ciri universal wang.

Secara umumnya, mata wang kripto bukanlah penyimpan nilai dan medium
pertukaran yang baik disebabkan keadaan mata wang kripto yang terdedah kepada turun
naik harga yang tidak menentu dan pendedahan kepada ancaman siber dan kekurangan
daripada segi boleh skala.

Namun demikian, kemajuan teknologi dan kadar pendigitalan yang semakin pesat
telah mendorong kepada peningkatan penggunaan pembayaran secara digital. Landskap
pembayaran dan mata wang kripto yang cepat berubah telah mendorong bank-bank pusat
untuk menilai kewajaran mengeluarkan mata wang digital bank pusat atau central bank
digital currency (CBDC). CDBC ini merupakan sebuah instrumen pembayaran digital yang
dikeluarkan oleh bank pusat dan sedang diteroka dan dikaji oleh pelbagai bank pusat di
dunia.

Pada masa ini, BNM belum memutuskan untuk mengeluarkan CBDC dalam masa
terdekat. Di Malaysia, sistem pembayaran domestik termasuk platform pembayaran runcit
masa nyata, real-time retail payments platform (RPP) terus beroperasi dengan selamat
dan cekap untuk menyokong keperluan ekonomi dan sekali gus membolehkan
pembayaran digital pada masa nyata.

Selain itu, sistem kewangan di Malaysia juga terus menyokong fungsi ekonomi di
samping memenuhi keperluan individu dan perniagaan. Namun begitu, pihak BNM akan
