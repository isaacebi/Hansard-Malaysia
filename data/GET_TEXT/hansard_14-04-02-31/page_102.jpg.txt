92 DR.15.12.2021

Fasal 46 melibatkan pindaan seksyen 56 mengenai pentaksahan paten dan
merupakan pindaan berbangkit daripada pemotongan permohonan penangguhan bagi
pemeriksaan substantif di bawah seksyen 29A Akta 291.

Fasal 47 memperkenalkan peruntukan baharu seksyen 56A mengenai prosiding
pentaksahkan selepas pemfailan notis bangkangan. Peruntukan baharu ini menjelaskan
bahawa apabila prosiding bangkangan di hadapan pendaftar di bawah seksyen 55A Akta
291 masih belum selesai. Pihak yang berkepentingan tidak boleh memulakan prosiding
pentaksahan di mahkamah di bawah seksyen 56 Akta 291. Kecuali jika kedua-dua pihak
kepada pembangkangan bersetuju memulakan prosiding pentaksahan di mahkamah atau
pihak berkepentingan merupakan defendan bagi prosiding perlanggaran di mahkamah.
Dalam keadaan tersebut, pihak berkepentingan dikehendaki memaklumkan kepada
pendaftar dan menarik balik notis bangkangan yang telah difailkan.

Fasal 48 melibatkan pindaan subseksyen ataupun seksyen 57 mengenai tarikh
dan kuat kuasa pentaksahan. Pindaan ini memasukkan kesan pentaksahan paten oleh
pendaftar di bawah seksyen 55A adalah sama seperti kesan pentaksahan paten oleh
mahkamah di bawah seksyen 56 sedia ada di mana paten tersebut hendaklah dianggap
sebagai tidak sah daripada tarikh pemberian paten.

Fasal 50 dan 61 melibatkan pindaan seksyen 75 mengenai penerimaan
pernyataan dalam keterangan dan pindaan seksyen 83 mengenai perlanjutan masa oleh
sebab kesalahan di pejabat pendaftaran paten. Pindaan ini bertujuan untuk meluaskan
pemakaian seksyen ini yang bukan sahaja merujuk kepada mahkamah tinggi tetapi turut
merujuk kepada mahkamah-mahkamah lain.

Fasal 51 memperkenalkan peruntukan baharu seksyen 76A yang bertujuan untuk
memperkenalkan pengkompaunan kesalahan di bawah Akta 291.

Fasal 52 melibatkan pindaan seksyen 78F mengenai orang yang berkelayakan
untuk permohonan antarabangsa. Warga Malaysia yang tinggal di luar Malaysia atau
pemastautin layak untuk memfailkan permohonan antarabangsa di Pejabat Pendaftaran
Paten dan pemastautin di bawah seksyen ini adalah tertakluk kepada seksyen 23A Akta
291.

Fasal 54 melibatkan pindaan seksyen 78N mengenai penyiaran antarabangsa
bagi permohonan antarabangsa dan kesannya dan penyiaran permohonan antarabangsa
yang dibuat oleh Biro Antarabangsa mempunyai kesan yang sama seperti penyiaran yang
dibuat di bawah Seksyen 33D Akta 291.

Fasal 56 melibatkan pindaan seksyen 79 mengenai kuasa pendaftar untuk
meminda permohonan paten iaitu membolehkan pemunya paten memohon kepada
pendaftar untuk meminda nama atau alamat pereka cipta dan dokumen permohonan dan
pindaan terhadap permohonan paten tersebut tidak boleh menzahirkan lebih daripada apa
yang dizahirkan dalam permohonan asal dan pindaan tidak boleh dilakukan sekiranya
terdapat prosiding mahkamah yang masih berjalan dan berhubung dengan hak
permohonan paten di bawah seksyen 19.

Fasal 57 melibatkan pindaan seksyen 79A mengenai kuasa pendaftar untuk
meminda paten dan membenarkan pemunya paten memohon kepada pendaftar untuk
pemeriksaan semula paten.

Fasal 58 melibatkan pindaan seksyen 80 mengenai kuasa lain pendaftar. Pindaan
ini memberikan kuasa kepada pendaftar seperti yang berikut:

(a) untuk mengawet kos; dan

(b) untuk mengemukakan maklumat mengenai sesuatu
permohonan paten yang belum disiarkan di bawah seksyen 33D
bagi tujuan mematuhi Akta Akses Kepada Sumber Biologi dan
Perkongsian Faedah 2017 [Akta 795].

Fasal 59 melibatkan pindaan seksyen 81 mengenai perjalanan kuasa budi bicara
iaitu peluang untuk didengar di hadapan pendaftar hendaklah dibuat mengikut cara
dengan pembayaran fi yang ditetapkan.
