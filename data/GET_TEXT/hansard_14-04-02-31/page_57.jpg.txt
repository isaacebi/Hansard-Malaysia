DR.15.12.2021 47

Dato’ Sri Azalina Othman Said [Pengerang]: Untuk habis, then / can start with
the debate.

Dato’ Seri Hamzah bin Zainudin: Okey Yang Berhormat. Pindaan Akta 670 kali
ini juga mencadangkan peruntukan baharu bagi memberikan kuasa kepada Menteri
Dalam Negeri untuk melantik mana-mana pegawai awam selepas berunding dengan
Yang Berhormat Menteri, berkaitan sebagai penguat kuasa di bawah Akta 670. Cadangan
pelantikan ini bertujuan membantu mengembangkan platform kerjasama dan sinergi
kepada anggota penguatkuasaan sedia ada termasuk dalam isu melibatkan
penguatkuasaan dan kawalan sempadan bagi menangani dan mencegah dari berlakunya
jenayah ini.

Selain itu, menyedari peranan penting yang diberikan oleh pelbagai pihak
termasuklah organisasi lain dan NGO, pindaan kali ini juga mencadangkan penambahan
bilangan organisasi lain dan NGO sebagai Ahli Majlis Antipemerdagangan Orang dan
Antipenyeludupan Migran dengan tiga orang kepada lima orang yang mempunyai
pengetahuan dan kepakaran dalam isu pemerdagangan orang dan daripada dua orang,
kepada tiga orang yang mempunyai kepakaran dalam isu penyeludupan migran ini. Ini
adalah bersesuaian dengan aspirasi dan matlamat Keluarga Malaysia untuk
meningkatkan perkhidmatan komuniti termasuk NGO dalam aspek pencegahan dan
perlindungan mangsa-mangsa pemerdagangan orang.

Dalam usaha untuk memperkasakan elemen perlindungan kepada mangsa
pemerdagangan orang, penjelasan kuasa dan peranan Kementerian Pembangunan
Wanita, Keluarga dan Masyarakat dalam aspek pengurusan pentadbiran dan kawalan ke
atas orang yang didagangkan, pegawai pelindung dan tempat perlindungan mangsa
pemerdagangan yang dikendalikan oleh kerajaan, NGO atau organisasi lain yang
berkaitan adalah penting dalam pindaan kali ini. Menteri yang berkaitan ini juga boleh
memberikan sebarang arahan secara am atau khusus selaras dengan maksud pindaan
ini juga.

Pindaan ini juga memperuntukkan bidang kuasa yang lebih jelas dan menyeluruh
serta memberi elemen semak dan imbang kepada arahan bagi pemindahan mangsa
pemerdagangan orang dari satu rumah perlindungan ke rumah perlindungan yang lain
melalui mekanisme perundingan dengan Menteri Dalam Negeri.

Tuan Yang di-Pertua,  butir-butir khusus Rang Undang-undang
Antipemerdagangan Orang dan Antipenyeludupan Migran 2021 adalah seperti berikut:-

Fasal 1 mengandungi tajuk ringkas dan peruntukan mengenai permulaan kuat
kuasa Akta yang dicadangkan.

Fasal 2 bertujuan untuk meminda seksyen 2 Akta 670 subfasal 2(a) bertujuan
untuk meminda takrif ‘exploitation’ dalam teks bahasa Inggeris untuk menjadikannya
selaras dengan teks bahasa kebangsaan. Subfasal 2(b) bertujuan untuk memotong takrif
‘paksaan’, subfasal 2(c) bertujuan untuk meminda takrif ‘pegawai penguat kuasa’ untuk
memasukkan mana-mana pegawai awam yang dilantik di bawah subseksyen 27(1A) yang
dicadangkan. Subfasal 2(d) bertujuan untuk menggantikan takrif ‘pemerdagangan orang’
dengan takrif yang baharu ke dalam seksyen 2 Akta 670;

Fasal 3 bertujuan untuk meminda perenggan 6(2)(n) dan (0) Akta 670 untuk
menaikkan bilangan anggota Majlis daripada pertubuhan bukan kerajaan atau organisasi
lain yang berkaitan yang mempunyai pengalaman, pengetahuan dan kepakaran sesuai
dalam masalah dan isu yang berhubungan dengan pemerdagangan orang termasuk
perlindungan dan bantuan orang yang diperdagangkan yang dilantik oleh Menteri
daripada tiga orang anggota kepada lima orang anggota dan untuk menaikkan bilangan
anggota daripada pertubuhan bukan kerajaan atau organisasi lain yang berkaitan yang
mempunyai pengalaman pengetahuan dan kepakaran yang sesuai dalam masalah dan
isu berhubungan dengan penyeludupan migran yang dilantik oleh Menteri daripada dua
orang anggota kepada tiga orang anggota.
