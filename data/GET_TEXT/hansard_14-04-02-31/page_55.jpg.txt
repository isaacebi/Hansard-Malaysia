DR.15.12.2021 45

Malaysia telah menyertai salah satu daripada protokol tersebut iaitu Protokol TIP
pada 26 Februari 2009. Namun demikian, dalam konteks penetapan hukuman kepada
dalam penyeludupan migran, artikel yang berkaitan dalam Protokol SOM telah dijadikan
panduan dan rujukan.

01250

Sehubungan itu, kewujudan Akta 670 sedia ada adalah selaras dengan obligasi
dan komitmen negara di bawah UNTOC dan protokol sokongannya. Manakala di
peringkat serantau pula, Konvensyen ASEAN Mengenai Pemerdagangan Orang (ACTIP)
merupakan dokumen yang terpakai bagi menyokong inisiatif negara-negara ASEAN
dalam aspek perundangan, penguatkuasaan, perlindungan mangsa, kerjasama strategik
dan antarabangsa dalam memerangi jenayah pemerdagangan orang. Malaysia telah
menandatangani ACTIP pada 21 November 2015 dan meratifikasikannya pada 7
September 2017.

Tuan Yang di-Pertua, seperti yang telah sedia maklum, Malaysia telah dinilai
berada pada kedudukan Tahap 3 (Tier 3) dalam laporan Jabatan Negara Amerika Syarikat
(JNAS) mengenai pemerdagangan orang bagi tahun 2021. Penurunan ini adalah secara
automatik selepas negara menduduki Tahap 2 Pemerhatian iaitu Tier 2 Watch List selama
tiga tahun berturut-turut sejak tahun 2018 hingga 2020.

Selain itu, laporan mengenai wujudnya elemen buruh paksa dalam sektor
ekonomi negara telah memberi kesan negatif kepada imej Malaysia secara amnya.
Jabatan Buruh Amerika Syarikat (US Department of Labor) juga telah menyenaraikan
beberapa produk keluaran negara dalam list of goods produced by child labor or forced
labor atau senarai barangan dan produk yang menggunakan elemen buruh kanak-kanak
dan buruh paksa iaitu tekstil 2009, kelapa sawit 2009, elektronik 2014 dan sarung tangan
getah pada tahun 2020.

Perkara ini diburukkan lagi dengan pengenaan withhold release order (WRO)
pada tahun 2020 dan 2021 oleh Jabatan Kastam dan Perlindungan Sempadan Amerika
Syarikat iaitu US Customs and Border Protection (CBP) ke atas produk berasaskan kelapa
sawit dan produk sarung tangan getah yang dikeluarkan oleh syarikat Malaysia.

Dalam satu kejadian lain bertujuan laporan kajian menyeluruh Situasi Buruh di
Sektor Perladangan Sawit Malaysia 2018 yang dijalankan dengan kerjasama kerajaan
dan Pertubuhan Buruh Antarabangsa (ILO), isu buruh paksa didapati wujud walaupun
dalam skala yang kecil di sektor perladangan sawit di Malaysia terutamanya di Sabah dan
Sarawak.

Dalam hubungan ini, Mesyuarat Jawatankuasa Peringkat Tertinggi (HRC) tadi,
MAPO yang saya pengerusikan pada 31 Mac 2021 telah menekankan tentang
kepentingan untuk menambah baik perundangan sedia ada, khususnya Akta 670 bagi
membolehkan tindakan lebih tegas dapat diambil ke atas penjenayah yang terlibat dalam
aktiviti pemerdagangan orang dan penyeludupan migran serta perlindungan kepada
mangsa pemerdagangan orang dapat diberikan dengan lebih berkesan.

Tuan Yang di-Pertua, cadangan’ pindaan Rang Undang-undang
Antipemerdagangan Orang dan Antipenyeludupan Migran (Pindaan) 2021 adalah meliputi
perkara berikut:

(i) pindaan tafsiran pemerdagangan orang dan pemansuhan
tafsiran paksaan;

(ii) peningkatan hukuman penjara dan pengenaan hukuman
sebatan;

(iii) peruntukan kesalahan yang lebih berat termasuk melibatkan

penjawat awam;

(iv) pewujudan kuasa Menteri dalam pelantikan mana-mana pegawai
awam sebagai penguat kuasa di bawah Akta 670;

(v) penambahan keanggotaan organisasi lain dan NGO dalam
MAPO; dan
