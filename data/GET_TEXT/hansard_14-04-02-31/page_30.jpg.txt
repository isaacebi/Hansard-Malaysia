20 DR.15.12.2021

Tuan Haji Yamani Hafez bin Musa: Terima kasih Yang Berhormat Port Dickson
kerana sangat prihatin tentang soal DNB ini. Namun saya ingin beri ketegasan di sini
bahawa DNB...

Dato’ Mahfuz bin Haji Omar [Pokok Sena]: Tanya Yang Berhormat Pagoh.kah?
Tuan Haji Yamani Hafez bin Musa: Apa?
Seorang ahli: [Bercakap tanpa menggunakan pembesar suara]

Timbalan Yang di-Pertua [Dato' Mohd Rashid Hasnon]: Saya tidak mahu
diganggu. Sila Yang Berhormat Timbalan Menteri jawab.

Tuan Haji Yamani Hafez bin Musa: Kita ingin buat ketegasan di sini bahawa
DNB dan 1MDB ialah perkara yang berbeza. Pertamanya, daripada segi proses tender.
Proses tender DNB ini sebenarnya telah distruktur oleh firma perkhidmatan profesional
bebas iaitu Ernst & Young Consulting Sendirian Berhad. Mengikut piawaian global...

Tuan Ahmad Fahmi bin Mohamed Fadzil [Lembah Pantai]: 1MDB dahulu
Goldman Sachs, ingat? Profesional juga. You can’t use that argument. [Tepuk]

Tuan Haji Yamani Hafez bin Musa: Akan tetapi Goldman Sachs itu dia raise bon
bukan? Bukan open tender. This is an open tender. It is a big difference bukan? So, dia
ada panel yang— empat panel yang terdiri daripada kira-kira 50 pakar tempatan dan
antarabangsa dari 10 buah negara yang memiliki pengalaman melaksanakan rangkaian
5G pada masa kini. Proses tender bermula dengan pelan awal dan terdapat 14 syarikat
membekal perkakasan rangkaian network equipment provider (NEP). Seterusnya lapan
syarikat disenarai pendek dan dijemput untuk membida dalam tender ini.

Kriteria-kriteria yang diambil kira ketika menyenaraikan pendek syarikat ini ialah
pertamanya, pencapaian yang terbukti dalam menjayakan pelaksanaan 5G dan
perkhidmatan teknologi keseluruhan (end-to-end technology solutions) dan ketersediaan
keselamatan yang dipertingkatkan untuk melindungi pengguna dan platform. la perlu ada
kehadiran dalam ekosistem Malaysia semasa serta pemahaman yang kukuh tentang
persekitaran perniagaan, termasuk rangkaian vendor yang sedia ada dan tenaga kerja
tempatan untuk pelaksanaan segera serta pelan yang efektif untuk meminda pengetahuan
kepada syarikat-syarikat tempatan.

Daripada lapan buah syarikat yang dijemput, hanya empat buah syarikat yang
mengemukakan tawaran dalam proses tender ini. Pasukan Penilaian Tender ini terdiri
daripada pakar industri bebas dari dalam dan luar negara dan juga golongan profesional
yang berpengalaman. Keputusan tender kemudiannya dibincangkan secara mendalam
oleh Jawatankuasa Tender dan Lembaga Pengarah DNB.

Seperti yang dinasihatkan dan dimudah cara oleh EY Consulting, piawaian tadbir
urus yang paling ketat telah digunakan sepanjang proses tender. Keperluan tender adalah
berdasarkan kriteria yang dikenal pasti dan diperhalusi melalui proses yang mantap
berdasarkan maklum balas industri mengenai keperluan rangkaian 5G. la dikongsikan
dengan semua NEP yang dijemput untuk mengemukakan tawaran bidaan. Daripada hasil
ini, Ericsson menduduki tempat yang teratas dalam ketiga-tiga komponen utama kriteria
pemilihan tender seperti berikut:

(i) daripada segi teknikal. Ini meliputi keseluruhan kemampuan
teknologi 5G, kemampuan pelaksanaan 5G dan pendekatan
integrasi juga daripada keselamatan siber dan rangkaian dan
operasi serta penyelenggaraan;

(ii) daripada segi komersial. Ini meliputi cadangan pembiayaan dan
jumlah kos keseluruhan pemilikan; dan

(iii) daripada segi sosioekonomi. Ini kena meliputi pembangunan
tempatan dan kesan sosioekonomi.

Dato’ Seri Anwar bin Ibrahim [Port Dickson]: Dengarnya Tuan Yang di-Pertua,
jawapan itu...
