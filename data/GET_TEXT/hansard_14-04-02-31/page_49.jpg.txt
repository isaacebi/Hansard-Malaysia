DR.15.12.2021 39

iaitu LHDN terhadap penghutang penghakiman pembayar cukai bagi mendapatkan jumlah
tunggakan cukai melalui pihak ketiga iaitu bank.

Tindakan ini selaras dengan prosedur yang digariskan di bawah Aturan 49
Kaedah-kaedah Mahkamah 2012 (KKM 2012). Tindakan ini dilakukan melalui pemfailan
notis permohonan ke mahkamah oleh pihak bank, pihak yang di garnish, manakala
pembayar cukai sebagai penghutang penghakiman, pihak mahkamah akan memberikan
perintah tunjuk sebab kepada pihak bank untuk hadir dan memberi butiran baki jumlah
wang yang ada dalam akaun pembayar cukai.

Perintah tunjuk sebab ini perlu diserahkan sendiri atau dipanggil diserahkan
kendiri kepada pihak bank dan serahan kepada pihak cukai akan dibuat sekiranya
mahkamah mengarahkan serahan tersebut dilaksanakan. Perkara ini dinyatakan di dalam
Aturan 49 Kaedah 3 KKM 2021. Setelah mendapat perintah tunjuk sebab tersebut pihak
bank akan membekukan akaun pembayar cukai.

Menerusi prosiding ini sekiranya mahkamah mendapati tiada bantahan daripada
pihak bank dan pembayar cukai untuk menyerahkan wang yang ada di dalam bank
tersebut kepada pihak LHDN, mahkamah seterusnya akan memberikan perintah mutlak
bagi mengarahkan pihak bank untuk berbuat demikian. Perkara ini adalah selaras dengan
Aturan 49 Kaedah 4, KKM 2021. Sila Yang Berhormat.

Dato’ Ngeh Koo Ham [Beruas]: Terima kasih Tuan Yang di-Pertua. Saya setuju
itulah peraturan sedia ada. Sekarang dengan pindaan yang akan dibuat, bank mesti
berikan semua butir-butir dan tidak boleh memberitahu tuan punya akaun itu. Itu yang jadi
masalah. Saya setuju kenapa kerajaan tidak gunakan aturan yang sedia ada, show cause
kepada bank kenapa tidak patut di ‘garnish’ wang dalam bank itu. Sebab kenapa kerajaan
perlu special. You have extra power, tulis surat kepada bank, bank mesti bongkar semua
butir-butir. tu yang menjadi satu masalah yang besar.

Kemudian, peruntukan yang hendak dipinda dikatakan pihak bank tidak boleh
memberitahu hal ini kepada pemegang akaun, itu yang jadi masalah. Jadi, saya hendak
dapat satu jawapan kenapa kalau sudah ada prosedur sedia ada, kenapa mesti dipinda
akta ini di mana saya bagi satu contoh. Saya ada seorang kawan doktor dekat Singapura,
sudah 35 tahun tetapi masih rakyat Malaysia. Penghakiman dibuat terhadap dia tanpa
pengetahuan kerana pihak income tax boleh membuat assessment or tax kalau
seseorang itu tidak memfailkan pulangan teks tahunan dia, kemudian boleh difailkan
saman dan judgement in default dibuat tanpa pengetahuan orang di luar negara.

Kemudian kalau boleh disita lagi atau digarnish lagi wang dia dalam bank tanpa
pengetahuan dia, apa berlaku kepada negara kita ini? Rakyat Malaysia di luar negara
yang bekerja di luar negara tiba-tiba balik dapati semua wang dalam banknya hilang.
Kemudian bank kata ini peraturan, ini undang-undang yang memaksa saya memberikan
semua butir-butir kepada pihak kerajaan. Pihak kerajaan kemudian menyita semua wang
mereka. Ini bukan satu amalan yang baik.

Dato’ Indera Mohd Shahar bin Abdullah: Yang Berhormat Beruas, Tuan Yang
di-Pertua. Seperti mana Yang Berhormat sebutkan tadi, Yang Berhormat memang arif
daripada segi teknikal perundangan dan saya fikir Yang Berhormat juga arif kenapa
kerajaan melakukan tindakan-tindakan dalam pindaan ini. Sebagai contoh kalaulah kita
memaklumkan kepada pihak pembayar cukai, sudah pasti mereka mempunyai possibility,
kebarangkalian. Saya tidak menuduh tetapi kebarangkalian untuk mereka keluarkan
sepenuhnya wang simpanan mereka.

Itu sebabnya tindakan rasional kepada kita membuat pindaan ini dan ia juga selari
dengan akta penguatkuasaan yang lain. Walau bagaimanapun Yang Berhormat tadi ada
sebutkan kes-kes yang terperinci berkaitan dengan kawan Yang Berhormat. Perkara itu
saya minta Yang Berhormat lakukan seperti mana Yang Berhormat telah lakukan sebelum
ini dalam pindaan-pindaan sekiranya ada perkara yang lebih spesifik, Yang Berhormat
beritahu saya, kita akan buat secara libat urus. Terima kasih Yang Berhormat, terima kasih
Tuan Yang di-Pertua, terima kasih semua.

Tuan Chan Ming Kai [Alor Setar]: Alor Setar, cuma hendak dapat kepastian.
