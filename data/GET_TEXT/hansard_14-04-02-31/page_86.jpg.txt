76 DR.15.12.2021

4.24 ptg.

Tuan Sim Chee Keong [Bukit Mertajam]: Terima kasih Tuan Yang di-Pertua.
Pada 10 Februari, saya terima maklumat di kawasan saya ada kes penderaan pekerja
pembantu rumah. Jadi pada hari yang sama, saya dan pasukan saya telah turun untuk
melawat rumah tersebut. Siasat dengan lebih lanjut. Apa yang kami nampak pada hari itu
amat mengejutkan. Seorang wanita dalam keadaan kusut duduk di car porch halaman
rumah dengan kakinya dibalut beg plastik dan luka-luka nampak kelihatan di tangannya.
Kami cuba berkomunikasi dengan beliau tetapi beliau diam seribu bahasa.

Ada jiran yang mendakwa bahawa wanita yang malang tersebut sudah lebih
sebulan tidur di car porch dengan anjing peliharaan tuan rumah itu. Setelah bergelut mulut
berbincang, berbicara dengan tuan rumah dan majikan beberapa jam akhirnya kami telah
membuat laporan polis. Polis saya ucapkan terima kasih telah mengambil tindakan cepat,
hubungi majikan dan mengarahkan mereka membawa wanita tersebut ke balai polis.

Pada hari itu, pada malam itu juga lebih kurang jam 10.00 malam saya sampai ke
balai polis dan telah diberi peluang untuk berjumpa wanita tersebut. Dia membisu tidak
berkata apa-apa. Seakan-akan dalam keadaan terkejut. Badan kecilnya membeku duduk
tegak tanpa sebarang pergerakan. Saya dapat lihat dengan mata saya sendiri luka yang
masih merah di atas kedua-dua belah tangan dan kaki beliau. Muka pun ada nampak
seperti kesan lebam. Jangan bimbang. Saya Anggota Dewan Perwakilan dan saya akan
membantu kamu. Kamu sudah selamat. Itu sahaja yang saya mampu bisikkan kepada
Adelina Lisao untuk memberikan ketenangan kepada beliau.

Pada malam itu juga, mungkin buat kali pertama dalam lebih sebulan Adelina
Lisao tidur di atas katil. Diberi kembali penghormatan dan dipulinkan maruahnya sebagai
seorang manusia bukan anjing. Akan tetapi tragisnya Tuan Yang di-Pertua, pada malam
itu adalah malam terakhir Adelina Lisao tidur di atas katil, dalam hidupnya yang singkat
20 tahun itu sebab esok harinya, 11 Februari 2018, Adelina Lisao dari Desa Abi,
Kecamatan Oenino, Kabupaten Timor Tengah Selatan, Nusantara Timur, Indonesia, telah
meninggal dunia di Malaysia. Dia merupakan mangsa pemerdagangan orang dan
penyeludupan manusia yang telah dibawa masuk ke negara ini pada umur 15 tahun.
Tragisnya ialah sudah hampir empat tahun, hari ini Malaysia masih lagi gagal memberikan
keadilan kepada Adelina Lisao.

Kita mungkin marah kepada si pelaku, majikan dan sebagainya yang kini sedang
dituduh di mahkamah. Saya kalau sebut tentang orang ini, saya rasa marah, membara.
Manusia yang seakan-akan binatang. Namun, jika kita penjarakan si pelaku dan majikan
sekalipun, isu Adelina Lisao tidak terselesai jika kerajaan gagal menumpaskan aktiviti
pemerdagangan orang dan penyeludupan manusia dengan melaksanakan dasar
perlindungan yang sistemik kepada pekerja migran.

Jika pekerja migran tidak diberi hak, contohnya pekerja domestik, tidak diberikan
hak sebagai pekerja penuh dalam Akta Kerja, tiada cuti minggu, tiada gaji minimum, tiada
saluran untuk mengadu yang selamat dan mudah diakses, tiada usaha proaktif oleh
penguasa untuk mengenal pasti mangsa. Malahan, acap kali mangsa dikenakan tindakan
kerana pelanggaran undang-undang imigresen.

Isu ini bukan setakat majikan yang terlibat. Ejen kita kena tangkap, tekong kapal
penyeludupan kita kena tangkap, kapalnya kita kena bom dan musnahkan habis-habisan.
Sindiket penyeludupan kita kena tumpaskan. Pegawai-pegawai awam yang terlibat perlu
dihukum dengan seberat-beratnya. Saya nampak rang undang-undang ini ada hukuman
penjara seumur hidup dan saya harap selepas ini mahkamah akan mempertimbangkan
kehendak Parlimen atau pun dengan izin, will of Parliament untuk mengenakan hukuman
yang paling tinggi ke atas pelaku yang sedar. Malah, kita di Dewan ini ada seorang bekas
Timbalan Perdana Menteri yang sedang berdepan kes mahkamah atas dakwaan
menerima rasuah berpuluh-puluh juta ringgit daripada syarikat yang menguruskan permit
pekerja asing. Adakah bekas Timbalan Perdana Menteri tersebut atau rakan-rakannya
dalam Kabinet juga telah menerima rasuah daripada sindiket yang membawa masuk
Adelina dan menyebabkan kematian beliau di Malaysia ini? Blood is on our hands. All of
us.
