106 DR.15.12.2021

RANG UNDANG-UNDANG HAK CIPTA
(PINDAAN) 2021

Bacaan Kali Yang Kedua dan Ketiga

6.38 ptg.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Tuan Yang di-Pertua, saya mohon mengemukakan Rang
Undang-undang Hak Cipta (Pindaan) 2021.

Tuan Yang di-Pertua: Ada huraian?
01840
6.40 ptg.

Dato Sri Alexander Nanta Linggi: Tuan Yang di-Pertua, Ahli-ahli Yang
Berhormat, Akta Hak Cipta 1987 [Akta 322] digubal oleh Kementerian Perdagangan
Dalam Negeri dan Hal Ehwal Pengguna untuk memberikan perlindungan kepada hak cipta
dan hak-hak berkaitan kepada karya secara automatik sekiranya memenuhi kelayakan
yang ditetapkan.

Akta Hak Cipta 1987 telah diwartakan pada 21 Mei 1987 dan dikuatkuasakan
pada 1 Disember 1987. Akta 332 telah dipinda pertama kali pada tahun 1990 bertujuan
untuk mengemas kini Sistem Perundangan Hak Cipta selaras dengan penyertaan
Malaysia bagi anggota Berne Convention. Akta 332 kemudiannya turut telah dipinda pada
tahun 1996, 1997 dan 2000 bertujuan untuk mematuhi kehendak-kehendak di bawah
Perjanjian Trade-Related Aspects of Intellectual Property Rights (TRIPS) yang disertakan
oleh Malaysia pada 1 Januari 1995.

Antara pindaan utama yang melibatkan hak cipta ketika itu adalah
memperkenalkan tempoh perlindungan hak cipta antaranya perlindungan sepanjang
hayat pemunya hak cipta dan 50 tahun selepas kematiannya selaras dengan tempoh
perlindungan antarabangsa. Seterusnya, Akta 332 telah dipinda pada tahun 2002, 2003
dan 2012 dan kali terakhir pada tahun 2020 bagi memperluaskan bidang kuasa Tribunal
Hak Cipta untuk mendengar pertelingkahan berhubungan dengan royalti antara badan
pelesenan dan ahli-ahlinya.

Tuan Yang di-Pertua, Akta 332 ini dipinda bagi memastikan Undang-undang Hak
Cipta yang dilaksanakan akan memberi perlindungan dengan lebih efisien dan lebih efektif
selaras dengan keperluan semasa dan bagi memenuhi kehendak komuniti perniagaan
dan pihak-pihak yang berkepentingan. Jadi di samping itu, perundangan hak cipta perlu
ditambah baik dari semasa ke semasa seiring dengan perkembangan landskap
perlindungan harta intelek dan bersesuaian dengan peruntukan dalam _perjanjian-
perjanjian antarabangsa.

Kementerian akan memastikan pindaan Akta 322 ini memberikan perlindungan
hak cipta yang sewajarnya termasuk melaksanakan pengecualian hak yang dibenarkan
dan diiktiraf di peringkat antarabangsa. Pindaan ini juga sebagai persediaan bagi Malaysia
untuk menyertai Marrakesh Treaty to Facilitate Access to Published Works For Persons
Who Are Blind, Visually Impaired or Otherwise Print Disable (Marrakesh Treaty) bagi
mengiktiraf hak orang kurang upaya kelihatan dan cacat kelihatan untuk mendapatkan
karya dalam format boleh akses (accessible format copy) seperti yang telah dipersetujui
oleh Jemaah Menteri dalam mesyuaratnya pada 29 Oktober 2021.

Penyertaan Malaysia sebagai anggota Marrakesh Treaty akan menyumbang
kepada kemajuan sosioekonomi negara dengan memberikan pengecualian daripada
mendapatkan kebenaran pemunya hak cipta untuk membuat dan mendengar ataupun
mengedarkan bahan bacaan dalam format boleh akses (accessible format copy) bagi
golongan kurang upaya penglihatan.

Objektif Marrakesh Treaty ini adalah untuk meningkatkan akses kepada buku,
majalah dan bahan cetakan lain untuk orang kurang upaya penglihatan dan orang yang
