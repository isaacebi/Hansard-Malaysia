106 DR.25.11.2021

Tahun ini atau tahun hadapan diperuntukkan ataupun anggarannya RM41 juta.
Saya pernah tanyakan soalan ini kepada kementerian dan telah pun dijawab oleh
Timbalan Menteri iaitu selain daripada kita memberikan emolumen kepada pegawai untuk
memantau harga, di sana terdapat keperluan untuk membangunkan secara pintar.

Apakah peruntukan yang sebesar ini boleh dijimatkan untuk kementerian
membangunkan aplikasi pintar agar mana-mana pengguna yang mendapati harga-harga
barang itu dinaikkan melampaui kemunasabahan. Itu boleh terus dilaporkan kerana saya
ingin menarik perhatian Timbalan Menteri kepada laporan yang telah pun dibentangkan di
Bank Dunia yang bertajuk Aspirations Unfulfilled: Malaysia’s Cost of Living Challenges,
dengan izin Tuan Pengerusi.

Dalam artikel ini ataupun dalam laporan ini telah pun dinyatakan bahawa antara
perkara yang perlu dilakukan oleh kerajaan ialah untuk memperkasakan sistem
perlindungan pengguna. Jadi, yang ini saya percaya hubungan antara pengguna dengan
kementerian sewajarnya tiada batas-batas birokrasi. Harus terus ada keupayaan untuk
membuat laporan sekiranya terdapat harga-harga yang tidak munasabah.

Seterusnya, Tuan Pengerusi ialah berkait tentang Butiran 04004 — Pembangunan
Keusahawanan: Pembangunan Francais. Dalam buku Anggaran Perbelanjaan
Persekutuan Tahun 2022 ini, diperuntukkan sebanyak RM18 juta untuk kos keseluruhan
pembangunan keusahawanan francais ini. Akan tetapi kalau kita teliti penyata kewangan
tahun 2020, kos keseluruhan program pembangunan keusahawanan francais ini
dinyatakan RM22.45 juta. Jadi, ada perbezaan yang ketara iaitu sebanyak lebih kurang
RM4 juta.

Saya ingin tahu kenapakah berlaku discrepancy ini dan apakah sebenarnya hala
tuju program ini setakat ini dan apakah ada cerita-cerita kejayaan yang boleh dikongsi?
Apakah bumiputera kita banyak mendapat manfaat daripada program pembangunan
keusahawanan francais ini?

Seterusnya Tuan Pengerusi, berkait tentang gerakan kepenggunaan iaitu Butiran
030100. Kalau kita lihat Anggaran Perbelanjaan Persekutuan ini dalam Kementerian
Perdagangan Dalam Negeri dan Hal Ehwal Pengguna, bab gerakan penggunaan ini
diwujudkan untuk memupuk dan meningkatkan kesedaran pengguna melalui
pembangunan gerakan kepenggunaan, latihan dan juga pendidikan kepenggunaan.
Untuk tahun 2022, anggaran ialah RM6.2 juta. Tahun 2020, kita lihat perbelanjaan
sebenar RM5.9 juta.

Saya ingin tanya apakah program yang telah pun dicerakinkan dalam gerakan
kepenggunaan ini? Bagaimana Ahli-ahli Parlimen misalnya boleh memainkan peranan
dalam menjayakan program kepenggunaan ini secara bersama dengan kementerian
kerana kita tahu bahawa tadi saya senada dengan Abhli-ahli Parlimen lain yang telah
membangkitkan secara serius sebenarnya Yang Berhormat Timbalan Menteri tentang
harga barang ini. Jangan kita pandang rendah.

Jangan kita anggap ini perkara yang remeh kerana saya percaya bahawa barang
naik rakyat ‘terjepuk’ tidak dibantu, pasti melarat. Jangan seronok Timbalan Menteri di
kerusi empuk. Turun padang segera bantu rakyat. Terima kasih Tuan Pengerusi.

Tuan Pengerusi: Terima kasih Yang Berhormat Hang Tuah Jaya. Dengan itu
tamatlah perbahasan di peringkat Jawatankuasa bagi Kementerian Perdagangan Dalam
Negeri dan Hal Ehwal Pengguna. Saya kini menjemput Yang Berhormat Timbalan Menteri
untuk menjawab. Masa 20 minit Yang Berhormat.

6.56 ptg.

Timbalan Menteri Perdagangan Dalam negeri dan Hal Ehwal Pengguna
[Dato’ Rosol bin Wahid]: Bismillahi Rahmani Rahim. Assalamualaikum warahmatullahi
wabarakatuh. Alhamdulillahi rabbil alamin wabihi nasta'in, wassalatu. wassalamu...
[Bercakap dalam bahasa Arab]

Terima kasih Tuan Pengerusi. Terima kasih sahabat-sahabat Ahli-ahli Yang
Berhormat seramai 17 orang yang mengambil bahagian, yang cukup prihatin, cakna dan
juga ambil berat tentang hal ehwal berkaitan dengan Kementerian Perdagangan Dalam
Negeri dan Hal Ehwal Pengguna. Tuan Pengerusi, sewajarnya dengan masa yang diberi
