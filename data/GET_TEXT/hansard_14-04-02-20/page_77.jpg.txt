DR.25.11.2021 69

terhadap projek ini dapat diberikan keutamaan oleh kementerian kerana ia sangat penting
kepada pembangunan ekopelancongan di sana.

Seterusnya masih di bawah butiran yang sama adalah cadangan pembangunan
di mukim Tebing yang melibatkan antaranya Ladang Kelapa Pandan, Ladang Durian
Belanda berkeluasan 25 ekar serta pondok Meheliah yang berpotensi dijadikan hab terapi
rohani seperti mana juga pondok stay yang disebut oleh sahabat saya dari Kuala Krai tadi,
sebagai hab pelancongan rohani, agama dan pendidikan. Mohon respons daripada
kerajaan.

Seterusnya Butiran 040300 — Program Penggalakan Pemasaran, Promosi dan
Acara-acara Pelancongan, Seni dan Budaya. Saya ingin bertanya rancangan kementerian
untuk merancakkan ekopelancongan di Tumpat yang menjadi tumpuan pelbagai pusat
kraf tangan tempatan seperti pembuatan kraf perak yang terkenal, pusat pengeluaran
serunding, dodol, keropok, budu dan sebagainya yang juga dilawati oleh Yang Berhormat
Menteri baru-baru ini.

Parlimen Tumpat juga terkenal dengan beberapa buah destinasi yang boleh
menarik pelancong-pelancong seperti Suluk Tok Selehor, Kubur Tok Janggut, pantainya
yang menarik dan sebagainya. Maka perkara ini dapat ditingkatkan kiranya dibuat
perancangan ekopelancongan yang teliti dan berstrategik.

Saya juga ingin menyampaikan penghargaan khusus kepada Yang Berhormat
Menteri yang menyatakan sokongan penuh perancangan untuk mencalonkan Masjid
Kampung Laut yang telah berusia mencapai lebih 300 tahun sebagai tapak warisan dunia
di bawah UNESCO. Begitu juga cadangan menyediakan ruang niaga kepada pengusaha
tempatan di Laman Warisan Serunding Kampung Laut yang menjual pelbagai makanan
istimewa tempatan seperti serunding, dodol dan gelembung buaya dan banyak lagi.

Dalam perkara ini saya mohon penjelasan kerajaan. Apakah rancangan bagi
menggalakkan pelancongan di Kampung Laut ini sesuai dengan beberapa pengisytiharan
yang dibuat oleh kementerian tadi? Supaya ia nanti tidak sekadar diisytiharkan tanpa
perancangan rapi bagi menjayakannya. Tepat masanya, terima kasih Tuan Pengerusi.

Tuan Pengerusi: Yang Berhormat Tumpat, terima kasih. Seterusnya Yang
Berhormat Petaling Jaya.

4.03 ptg.

Puan Maria Chin binti Abdullah [Petaling Jaya]: Terima kasih Tuan Pengerusi.
Saya merujuk kepada Butiran 020200 — Rumah Malaysia Rumahku (MM2H). Saya
hendak tambah dan meminta Yang Berhormat Menteri menjelaskan, adakah road map
untuk mengembangkan potensi pelabuhan Program MM2H ini? Apakah strategi tindakan
dan juga rancangan yang sedia ada untuk menarik balik pelabur ke program tersebut?

Program ini telah menghadapi banyak kerugian kewangan kerana sekatan ketat
yang dikenakan. Pada tahun 2020, lebih daripada 6,000 permohonan kepada ejen MM2H
telah ditangguhkan atau ditolak sama sekali tanpa alasan yang diberikan. Ini adalah satu
cabaran kepada program ini dan telah disebutkan oleh rakan-rakan Ahli Parlimen di sini.

Saya rasa kita harus faham pada Program MM2H ini adalah satu program
pelabuhan ekonomi yang telah terbukti mampu menjana pendapatan paling tinggi kepada
negara kita. Jadi, bagi pengusaha yang telah menjayakan program ini untuk negara kita,
apakah bantuan yang dihulurkan kepada mereka untuk membantu pemulihan ekonomi
mereka daripada kerajaan?

Bagi pelabur yang telah membeli rumah, membayar yuran, membayar kepada
program pelancongan kesihatan mereka, membayar sewa, membayar yuran pendidikan.
Apakah bantuan yang diberikan kepada mereka untuk membantu mereka dalam
pemulihan kewangan? Selepas ini, kerajaan telah mengumumkan terms of reference
(TOR) yang baharu dengan izin. Berapa ramai pelancong dari luar negara telah memohon
untuk program yang baharu ini dan yang terlibat dalam program MM2H?

Satu lagi ialah merujuk kepada Butiran 020500 — Pusat Pelancongan Malaysia.
Pada masa kini, satu cabaran yang besar ialah hotel-hotel yang berada di negara kita
