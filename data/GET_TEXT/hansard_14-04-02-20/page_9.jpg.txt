DR.25.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 25 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Haji Hasanuddin bin Mohd Yunus [Hulu Langat] minta Menteri Kanan
Pertahanan menyatakan apakah kerajaan akan mengkaji semula status lokasi pangkalan-
pangkalan TUDM yang kini berada di kawasan berkepadatan penduduk tinggi serta tidak
strategik lagi seperti di Butterworth, Labuan dan Kuantan bagi mengelakkan kejadian yang
tidak di diingini sekiranya jet pejuang terhempas kerap berlaku seperti nahas pesawat
Hawk 108 yang baru terjadi pada 16 November 2021 lalu dan lain-lain insiden di
pangkalan.

Timbalan Yang di-Pertua [Dato’ Mohd Rashid Hasnon]: Silakan Menteri
Kanan Pertahanan, menjawab dalam tempoh masa tiga minit.

Menteri Kanan Pertahanan [Dato’ Seri Hishammuddin Tun Hussein]: Terima
kasih Tuan Yang di-Pertua. Sebelum saya menjawab pertanyaan dari Yang Berhormat
Hulu Langat, izinkan saya terlebih dahulu merakamkan ucapan takziah kepada keluarga
Allahyarham Kapten Mohamad Affendi bin Bustamy yang telah terkorban dalam nahas
pesawat Hawk pada 16 November di Pangkalan Udara Butterworth.

Sama-sama kita sedekahkan Al-Fatihah buat Allahyarham. [Membaca Al-Fatihah]
Semoga Allahyarham ditempatkan dalam golongan orang yang soleh, insya-Allah. Begitu
juga kepada Mejar Mohd Fareez bin Omar yang tercedera dalam nahas berkenaan,
semoga Allah memberikan kesembuhan segera kepada beliau dan seterusnya dapat
kembali semula untuk bertugas.

Tuan Yang di-Pertua, menjawab persoalan yang dibangkitkan oleh Yang
Berhormat Hulu Langat berkenaan mengkaji semula status lokasi pangkalan-pangkalan
TUDM yang kini berada di kawasan berkepadatan penduduk tinggi. Untuk makluman
Yang Berhormat, faktor keselamatan penerbangan di kesemua pangkalan TUDM telah
mengambil kira kriteria keselamatan seperti keselamatan persekitaran landasan terbang,
termasuk laluan berlepas dan juga mendarat.

Kesemua landasan terbang di pangkalan-pangkalan TUDM juga mengikut
standard piawaian Pertubuhan Penerbangan Awam Antarabangsa, dengan _izin,
International Civil Aviation Organization (ICAO) yang diaudit secara berkala oleh pihak
Civil Aviation Authority of Malaysia (CAAM) dan TUDM sendiri. Walaupun berada dalam
kepadatan penduduk yang tinggi, selagi ia menepati piawaian, maka tiada keperluan untuk
pihak MINDEF dan ATM untuk memindahkan atau membuat keputusan drastik kedudukan
pangkalan kem-kem TUDM yang sedia ada.

Tambahan untuk makluman Yang Berhormat Hulu Langat, bagi kesemua operasi
penerbangan pesawat TUDM, ia juga tertakluk mengikut standard prosedur dan piawaian
keselamatan penerbangan yang amat ketat dengan tahap pematuhan yang tinggi
sebelum sesuatu misi penerbangan dibenarkan untuk dilaksanakan.
