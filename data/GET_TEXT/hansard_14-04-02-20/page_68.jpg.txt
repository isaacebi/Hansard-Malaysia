60 DR.25.11.2021

negeri, mereka biasanya menuju kepada destinasi pelancongan seperti laut, pantai, bukit,
gunung dan lain-lain yang boleh didapati di luar bandar.

Jadi, saya ingin mengingatkan pihak Kementerian Pelancongan, Seni dan Budaya
supaya mengambil peluang membangunkan industri pelancongan ini dengan begitu hebat
sekali. Bangunkanlah, berikanlah peruntukan yang sebesar-besar mana yang diperlukan
supaya kita dapat membangunkan ekonomi luar bandar. Hal ini kerana untuk
mengharapkan industri perkilangan dan juga industri pembinaan dan sebagainya,
memang tidak mudah untuk kita dapat lakukan di luar bandar.

Jadi, kemudahan prasarana-prasarana adalah penting. Umpamanya, inap desa.
Homestay. Homestay pun saya ingat tidak mencapai tahap yang tinggi, yang boleh
memberi keselesaan kepada pelancong-pelancong, terutama sekali pelancong dari luar
negeri. Kita kena faham bahawa pelancong-pelancong dari luar negeri terdiri daripada
mereka yang mempunyai permintaan atau expectations yang tinggi daripada segi
keselesaan, kualiti dan sebagainya. Jadi dengan sebab itu, saya harap pihak Kementerian
Pelancongan, Seni dan Budaya akan memberikan tumpuan kepada perkara ini.

Satu daripada prasarana pelancongan di kawasan saya, Pasir Salak umpamanya,
Resort Pasir Salak. Mengapakah terbiar begitu sahaja? Sudah berkali-kali saya ingatkan
pada Kerajaan Negeri Perak, Kerajaan Pusat dan Yang Berhormat Menteri Pelancongan,
Seni dan Budaya sendiri pun. Mengapakah dibiarkan? Semasa kerajaan negeri
membangunkan resort itu, kalau tidak silap saya berjumlah lebih RM40 juta telah
dibelanjakan di tepi Sungai Perak itu. Sekarang, terbiar begitu sahaja. Sayang.

Oleh sebab masa agak suntuk, saya ingin menyentuh perkara yang paling penting
di sini iaitu menggalakkan pelancongan dari luar negara. Saya melihat bahawa Indonesia
merupakan sebuah negara yang sangat berdekatan untuk menjadi market kepada
pelancongan kita di Malaysia ini. Dengan sebab itu, promosi yang hebat dan baik mestilah
dilakukan untuk menggalakkan pelancong-pelancong dari Indonesia supaya datang ke
Malaysia ini.

Setakat ini, saya melihat kepada angkanya lebih kurang tiga juta orang pelancong
sahaja dari Indonesia. Dari Malaysia ke Indonesia pun perlu dipertingkatkan lagi.
Hubungan dua hala antara dua buah negara serumpun ini boleh membantu untuk
membangunkan industri pelancongan kedua-dua buah negara ini dan membantu
meningkatkan ekonomi kepada rakyat Indonesia dan Malaysia.

Kita mempunyai banyak destinasi pelancongan yang cantik-cantik dan menarik di
kedua-dua buah negara ini. Jadi, kalau kita lihat antara fungsi kementerian adalah untuk
mereka ataupun merancang untuk membangunkan industri pelancongan ini. Saya harap
agar seriuslah dalam perancangan yang akan dilakukan.

Tuan Pengerusi, selain itu perlu juga pihak Kementerian Pelancongan, Seni dan
Budaya memikirkan produk-produk pelancongan yang baharu, yang boleh menjadi tarikan
kepada pelancong dari luar negara. Ini banyak terdapat di luar bandar. Terpulanglah
kepada kementerian untuk memberikan tumpuan membangunkan produk-produk ini.
Saya boleh huraikan satu persatu tetapi oleh sebab masa sudah cukup, saya
mengucapkan terima kasih. Terima kasih.

Datuk Seri Panglima Abdul Azeez bin Abdul Rahim [Baling]: Tahniah ‘Pak
Dubes’. Inilah betul ‘Pak Dubes’.

Dato’ Sri Azalina Othman Said: Terima kasih ‘Pak Dubes’. Yang Berhormat
Sepang.

3.27 ptg.

Tuan Mohamed Hanipa bin Maidin [Sepang]: Terima kasih kepada Tuan
Pengerusi kerana memberi peluang kepada saya untuk berbahas bagi belanjawan pada
peringkat Jawatankuasa ini bagi Kementerian Pelancongan, Seni dan Budaya.
Pertamanya, saya ingin menyatakan bahawa— Lebih kepada Butiran 030800 —
Perpustakaan Negara; bersama dengan Butiran 040400 — Perpustakaan Desa.
