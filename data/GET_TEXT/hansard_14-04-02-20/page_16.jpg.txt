8 DR.25.11.2021

Tuan Wong Hon Wai [Bukit Bendera]: Terima kasih kepada Yang Berhormat
Menteri. Saya dengar dengan jelas kronologi dan juga penjelasan oleh Yang Berhormat
Menteri. Soalan saya, proses domestik perubahan undang-undang tersebut sama ada ia
akan dilengkapkan pada bulan Disember tahun ini di Dewan Rakyat dan juga Dewan
Negara supaya sekurang-kurangnya Malaysia boleh menjadi negara ke-7 ASEAN untuk
menyertai RCEP ataupun kita kena tangguhkan ke tahun depan, kita ketinggalan di
belakang kemudian- itu bukan cara Malaysia bertindak.

Malaysia has to be leading in front dan bukan di belakang negara-negara ASEAN
yang lain seperti Brunei, Laos, Vietnam, Cambodia, Singapura dan Thailand. Soalan saya,
sama ada ia akan dilengkapkan pada bulan Disember ini?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Bukit Bendera. Sila, Yang Berhormat Menteri.

Dato’ Seri Mohamed Azmin bin Ali: Terima kasih, Yang Berhormat Bukit
Bendera. Untuk makluman Yang Berhormat, ketika ASEAN Summit lebih kurang dua
minggu yang lalu, Yang Amat Berhormat Perdana Menteri mewakili Malaysia telah pun
memberikan komitmen kepada negara-negara anggota ASEAN bahawa Malaysia akan
meratifikasi Perjanjian RCEP selewat-lewatnya pada hujung tahun ini.

Justeru itu, kementerian yang berkenaan sedang berusaha dengan Jabatan
Peguam Negara untuk menyemak, meneliti pindaan-pindaan dalam akta-akta yang
berkenaan dan ia akan dibentangkan di dalam Parlimen pada bulan Disember ini untuk
mendapat persetujuan Dewan sebelum Malaysia mengemukakan surat cara ratifikasi
kepada Sekretariat ASEAN. Ini adalah komitmen kerajaan seperti yang ditegaskan oleh
Yang Berhormat Bukit Bendera bahawa kita bersungguh-sungguh dan komited untuk
meratifikasi perjanjian ini selewat-lewatnya bulan Disember tahun ini. Terima kasih, Yang
Berhormat.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Menteri. Satu soalan 10 minit, ada masa tambahan. Saya jemput Yang
Berhormat Beaufort.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih, Tuan Yang di-Pertua. Saya ingin bertanya kepada Yang
Berhormat Menteri, sekiranya negara kita terlambat untuk meratifikasi RCEP ini, adakah
kemungkinan kita akan mengalami kerugian kerana kita tidak dapat terlibat dalam apa
yang dilaksanakan nanti di bawah RCEP ini? Terima kasih.

Timbalan Yang di-Pertua [Dato' Mohd Rashid Hasnon]: Sila, Yang Berhormat
Menteri Kanan, menjawab.

Dato’ Seri Mohamed Azmin bin Ali: Terima kasih, Yang Berhormat Beaufort.
Seperti Yang Berhormat sedia maklum, antara kebaikan kita menyertai Perjanjian RCEP
adalah untuk mendapat, supaya industri tempatan khususnya, mendapat manfaat
menerusi perluasan akses produk-produk mereka ke pasaran antarabangsa RCEP.

Khususnya dalam keadaan negara sedang bergelut dengan pandemik COVID-19
ini, RCEP dilihat bakal menjadi satu pemangkin kepada pemulihan ekonomi dan ia dapat
meningkatkan aktiviti-aktiviti perdagangan dan pelaburan di kalangan negara-negara
peserta di dalam RCEP dan juga dapat memperkukuhkan rantaian nilai serantau.

Untuk makluman Yang Berhormat Beaufort, berdasarkan penilaian MATRADE
sekiranya kita dapat meratifikasi RCEP pada hujung tahun ini, nilai eksport dijangka akan
bertambah sebanyak RM44 bilion setahun apabila RCEP berkuat kuasa. Keduanya,
sudah tentulah seperti Yang Berhormat sedia maklum, kita akan menikmati tariff
concession sebagai anggota RCEP sekiranya kita dapat meratifikasi pada hujung tahun
ini.

Jadi, saya bersetuju dengan pandangan Yang Berhormat termasuk Yang
Berhormat Bukit Bendera, kita mesti mengambil langkah yang berani dan
bertanggungjawab untuk memastikan Malaysia terus maju ke hadapan dengan
memperkukuhkan rantaian bekalan di kalangan negara-negara anggota RCEP. Terima
kasih, Yang Berhormat.
