DR.25.11.2021 75

adakah dalam bajet yang sebegitu tinggi, tapak arkeologi Sungai Batu itu ada allocation.
Itu pertama.

Yang kedua, berkenaan Program Pemuliharaan dan Pemugaran Tinggalan
Sejarah. Di sini cuma ada RM9.8 juta. Jadi, saya ingin menegaskan sekali lagi tapak
tamadun ini bukan sahaja tertua di Asia Tenggara tetapi saya ingin ulangi lagi bahkan ia
lebih awal, bahkan terawal berbanding Angkor Wat di Kemboja dan juga Candi Borobudur
di Jawa Tengah.

Akan tetapi saya rasa ia merupakan satu berlian yang sepatutnya kita gilap. Saya
ingat kalau kita betul-betul mempromosi tempat ini, sebenarnya orang akan mula kenal.
Dia akan menyambungkan sejarah-sejarah lama sebab tapak arkeologi Sungai Batu ini
memang telah dilakukan penyelidikan. Sehingga ini ia telah melahirkan 12 orang pelajar
peringkat master dan lima orang peringkat PhD dan masih aktif. Tiga master dan tiga PhD
buat masa sekarang.

Sebenarnya pada zaman PH, pernah diberikan peruntukan sebanyak RM10 juta.
Namun, ditarik balik pada tahun lepas ketika lawatan Menteri. Namun, apabila saya
persoalkan, Menteri ada menjawab dia akan mengkaji semula dan akan memberi mungkin
lebih banyak iaitu RM30 juta ataupun RM50 juta.

Jadi, ingin saya kaitkan dengan ucapan pembentangan RMKe-12 oleh Menteri
Kewangan yang mana dalam _inisiatif industri pelancongan bilangan_ ke-4,
penyelenggaraan infrastruktur pelancongan dengan peruntukan RM50 juta termasuk
bangunan Sultan Abdul Samad serta Lembah Bujang di Kedah. Jadi, saya lihat adakah
RM650 juta itu untuk jawapan yang Sungai Batu ketika soalan berbentuk lisan ataupun
berapa portion yang didapati oleh Lembah Bujang berbanding Bangunan Sultan Abdul
Samad.

Kemudian, seterusnya saya melihat kepada Butiran 94000 — Pemasaran dan
Promosi. Saya juga mohon supaya sentiasa tapak arkeologi Sungai Batu ini di- highlight.
Oleh sebab seperti contoh, dalam Tahun Melawat Malaysia 2020 walaupun tidak begitu
menjadi kerana kita ada pandemik COVID-19, akan tetapi saya lihat Perlis yang kecil pun
ada tiga highlighted programme. Namun, di Kedah cuma letak Langkawi sahaja.

Jadi, sedangkan di Tanah Besar Kedah itu ada sebenarnya lokasi-lokasi yang
banyak sebenarnya kalau saya boleh sebutkan. Antaranya selain tapak arkeologi Lembah
Bujang itu, kita ada Taman Rekreasi Tupah, Sungai Merbok yang memang sangat indah
dan hasil laut yang pelbagai termasuk belacan yang sedap. Kemudian, kita ada masjid
Pengkalan Kakap.

Masjid Pengkalan Kakap ini istimewa kerana ia dibina pada tahun 1800 yang
mana kalau Yang Teramat Mulia Sultan Kedah, Sultan Abdul Hamid, Sultan yang ke-25
akan singgah solat di situ ketika lawatannya ke Daerah Kuala Muda. Ini juga adalah
tinggalan sejarah yang kita kena ingat.

Kemudian, ada satu masjid baharu Al-Busyra, Merbok yang macam R&R. Jadi ini
banyak kalau saya hendak sebutkan. Selain daripada perusahaan tiram. Namun, perkara
ini tidak dapat dipromosikan ataupun dipasarkan secara baik kerana selalunya ia punya
sebab adalah peruntukan. Jadi, saya mohon kepada Kementerian Pelancongan untuk
melihat dengan lebih teliti untuk di kawasan Merbok. Terima kasih.

Tuan Pengerusi: Terima kasih Yang Berhormat Merbok. Yang Berhormat Batu
Gajah, silakan.

4.34 ptg.

Tuan Sivakumar Varatharaju Naidu [Batu Gajah]: Terima kasih Tuan
Pengerusi. P31 Butiran 02000 — Pembangunan dan Promosi Pelancongan. Pertama
sekali, saya ingin membawa isu kawasan iaitu mengenai Pekan Papan, Batu Gajah.

Tuan Pengerusi, Papan adalah sebuah pekan bijih timah yang mempunyai
sejarahnya tersendiri. Akan tetapi wajah pekan ini telah berubah akibat peredaran masa.
Pekan ini semakin mundur dan usang. Saya mencadangkan supaya kerajaan
menghidupkan semula pekan yang sarat dengan pelbagai peristiwa bersejarah itu.
