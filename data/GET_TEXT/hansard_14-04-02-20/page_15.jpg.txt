DR.25.11.2021 7

Jadi Tuan Yang di-Pertua, saya ingin mengingatkan bahawa melakukan sesuatu
adalah lebih baik daripada menabur janji. Walaupun DNB hanya ditubuhkan pada Februari
tahun ini, saya yakin ia akan berjaya memastikan ketersediaan 5G kelak.

Selain itu saya juga ingin menegaskan- ini poin saya yang terakhir, bahawa kos
pelaksanaan rangkaian 5G ini akan dibiayai melalui gabungan pembiayaan tertunda
kepada vendor, pembiayaan perdagangan dan modal kerja serta program sukuk yang
akan diterbitkan dalam pasaran modal negara.

la juga tidak akan melibatkan apa-apa jaminan atau pembiayaan daripada
kerajaan untuk pelaksanaan projek ini terutamanya secara tidak langsung atau dengan
izin, off-balance sheet. Tiada off-balance sheet, tak ada jaminan untuk pembiayaan untuk
pelaksanaan ini seperti yang didakwa oleh sesetengah pihak.

DNB akan mendapatkan pembiayaan tersebut seperti saya kata tadi melalui
perkhidmatan kewangan seperti bank-bank dan ini akan dibayar semula melalui hasil
jualan yang dijana daripada penjualan kapasiti secara borong. Akhir kata, saya serahlah
kepada Ahli-ahli Yang Berhormat untuk menilai sendiri di waktu ini sama ada DNB telah
melancarkan perkhidmatan 5G dengan baik terutamanya untuk manfaat rakyat dan
seluruh Keluarga Malaysia. Sekian, terima kasih.

3. Tuan Wong Hon Wai [Bukit Bendera] minta Menteri Kanan Perdagangan
Antarabangsa dan Industri menyatakan status penyertaan Malaysia dalam Perkongsian
Ekonomi Komprehensif Serantau (The Regional Comprehensive Economic Partnership —
RCEP) memandangkan RCEP akan berkuat kuasa secara rasmi menjelang 1 Januari
2022.

Menteri Kanan Perdagangan Antarabangsa dan Industri [Dato' Seri
Mohamed Azmin bin Ali]: Tuan Yang di-Pertua, terima kasih Yang Berhormat Bukit
Bendera. Perjanjian Perkongsian Ekonomi Komprehensif Serantau atau Regional
Comprehensive Economic Partnership (RCEP) akan berkuat kuasa 60 hari selepas
sekurang-kurangnya enam negara anggota ASEAN dan tiga negara rakan FTA ASEAN
menyerahkan surat cara ratifikasi atau instrument of ratification kepada Sekretariat
ASEAN. Semasa Mesyuarat Menteri-Menteri Ekonomi ASEAN Ke-53 pada 9 September
2021, negara-negara anggota ASEAN telah menyasarkan tarikh kuat kuasa perjanjian
RCEP pada 1 Januari 2022.

Sehingga 2 November 2021, sebanyak 10 buah negara anggota iaitu Singapura,
China, Jepun, Brunei, Kemboja, Laos, Thailand, Vietnam, New Zealand dan Australia
telah meratifikasi perjanjian RCEP. Berikutan perkembangan ini, negara anggota RCEP
telah melengkapkan syarat minimum ratifikasi seperti yang saya nyatakan tadi, sekurang-
kurangnya enam negara anggota ASEAN dan tiga negara rakan FTA ASEAN. Dengan ini,
tarikh mula berkuat kuasa perjanjian RCEP adalah pada 1 Januari 2022. Walau
bagaimanapun, penguatkuasaan ini hanya terpakai ke atas 10 negara tersebut.

01030

Bagi Malaysia, proses domestik untuk melengkapkan ratifikasi perjanjian RCEP
memerlukan pindaan ke atas beberapa akta dan ini adalah bagi memastikan akta-akta
berkenaan sejajar dengan obligasi negara di bawah perjanjian RCEP dan draf pindaan
akta-akta ini sedang diperhalusi oleh Jabatan Peguam Negara. Setelah pindaan tersebut
diluluskan, seterusnya Malaysia akan menyerahkan surat cara ratifikasi atau instrument
of ratification kepada Sekretariat ASEAN.

Sebagaimana yang termaktub di dalam perenggan 3 Artikel 20.6 Perjanjian
RCEP, 60 hari selepas tarikh surat cara ratifikasi dihantar ke Sekretariat ASEAN,
Perjanjian RCEP akan berkuatkuasa ke atas Malaysia. Terima kasih, Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan sila Yang Berhormat Bukit Bendera.
