DR.25.11.2021 5

menyambut baik penetapan harga tersebut apabila ianya dimaklumkan kepada mereka
kelak.

Timbalan Yang di-Pertua [Dato' Mohd Rashid Hasnon]: Baik, soalan
tambahan pertama. Sila Yang Berhormat

Tuan Lukanisman bin Awang Sauni [Sibuti]: Terima kasih Yang Berhormat
Menteri Kewangan. Tadi Menteri Kewangan menyebut berkenaan tentang keperluan
connectivity untuk semua dan mensejahterakan rakyat Malaysia. Jika DNB menjual harga
borong 5G bagi setiap data GB pada harga yang jauh lebih rendah daripada kos 4G yang
dikenakan oleh syarikat telekomunikasi sekarang, adakah harga perkhidmatan 5G kepada
rakyat pada masa hadapan adalah kurang daripada kos penggunaan 4G sekarang.
#1020

Saya juga ingin mendapatkan pandangan Yang Berhormat, berapakah suntikan
yang diberi oleh kerajaan bagi pengoperasian DNB bagi tempoh 10 tahun akan datang.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri, dua minit.

Datuk Seri Utama Tengku Zafrul bin Tengku Abdul Aziz: Terima kasih. Untuk
makluman Ahli Yang Berhormat, jawapannya ya. Harga atau caj perkhidmatan 5G kepada
rakyat pada masa hadapan dijangka jauh lebih rendah berbanding kos penggunaan 4G
sekarang. Seperti yang telah saya nyatakan tadi, DNB akan mengenakan caj kurang
daripada 20 sen bagi setiap gigabait untuk 5G kepada syarikat telekomunikasi berbanding
dengan kos tambahan ataupun incremental bagi setiap gigabait 4G yang dihasilkan oleh
syarikat telekomunikasi.

Tambahan lagi, DNB akan melaksanakan rangkaian 5G melalui model rangkaian
borong tunggal atau single wholesale network (SWN) bagi tujuan ini. Kerajaan sedar akan
isu serta cabaran telekomunikasi SWN di negara lain dan telah mengambil langkah untuk
memastikan kesilapan yang sama tidak berlaku di Malaysia.

Melalui model ini, setiap syarikat telekomunikasi dijangka akan membayar DNB
antara RM3.5 bilion hingga RM4 bilion dalam tempoh 10 tahun akan datang atau kira-kira
purata RM350 juta hingga RM400 juta setahun. Ini adalah jauh lebih rendah daripada
jumlah RM1 bilion iaitu perbelanjaan modal untuk 4G yang dilaburkan oleh syarikat
telekomunikasi setiap tahun.

Ini bermakna, mereka akan mendapatkan penjimatan lebih daripada 50 peratus
dan penjimatan tersebut dapat mengurangkan harga perkhidmatan yang dikenakan
kepada pelanggan atau pengguna. Pada masa yang sama, mereka juga masih boleh
membayar lebih banyak dividen kepada pemegang saham masing-masing.

Selain daripada kos yang lebih rendah dan tanpa modal perbelanjaan yang
ketara, syarikat telekomunikasi juga akan dapat menyampaikan perkhidmatan 5G lebih
awal berbanding jika mereka cuba melancarkannya sendiri. Ini pastinya akan membawa
manfaat yang besar kepada rakyat, perniagaan dan kerajaan.

Secara keseluruhannya, perumpamaannya adalah seperti menggunakan satu
lebuh raya besar yang tunggal untuk semua kenderaan yang pastinya memerlukan kos
yang jauh lebih rendah kepada pemandu berbanding penggunaan lebih daripada satu
lebuh raya kecil terutamanya jika lebuh raya pertama belum penuh kapasitinya untuk
menampung kenderaan.

Dari segi implikasi kewangan, syarikat telekomunikasi mungkin lebih
mengutamakan pelaksanaan 5G yang tidak terbuka kepada semua pengendali rangkaian
maya mudah alih (MVNO). Ini adalah kerana syarikat telekomunikasi dapat mengekalkan
kedudukan mereka terutamanya dalam memastikan margin keuntungan terus terjamin.

Sebaliknya, modal yang diguna pakai oleh DNB akan mendorong syarikat
telekomunikasi untuk bersaing dari segi harga, produk dan perkhidmatan kerana mereka
telah jimat dari segi modal penyediaan infrastruktur yang telah pun disediakan oleh DNB.
Apa yang paling penting, rakyat akan dapat menikmati kelajuan yang dijangka 100 kali
ganda lebih pantas dengan harga yang sangat berpatutan. Pada masa yang sama,
syarikat telekomunikasi juga masih boleh mengekalkan kadar keuntungan mereka.
