56 DR.25.11.2021

desa yang berfungsi sebagai pemangkin pengetahuan di antara pengetahuan masyarakat
luar bandar. Soalan saya, dengan peruntukan tersebut, apakah kriteria untuk
mendapatkan perkhidmatan perpustakaan desa dalam Parlimen? Apakah ada kuota
tertentu? Selain itu juga, adakah terdapat peruntukan khas untuk menaik taraf
perpustakaan desa? Adakah peruntukan tambahan untuk menambah bilangan komputer
dan internet di setiap perpustakaan desa ini untuk di naik taraf sesuai dengan keperluan
semasa untuk kegunaan setiap masyarakat tempatan yang memerlukan? Sekian Tuan
Pengerusi, terima kasih.

Tuan Pengerusi [Dato’ Sri Azalina Othman Said]: Yang Berhormat Balik Pulau.

3.04 ptg.

Tuan Muhammad Bakhtiar bin Wan Chik [Balik Pulau]: Terima kasih kepada
Tuan Pengerusi. Saya terus kepada Butiran 040000 — Program Khusus, Butiran 040600
— Malaysian Convention and Exhibition Bureau (MyCEB). Saya ingin mendapat
penjelasan tahun 2020 peruntukan sebanyak RM5 juta, tahun 2021 RM4.8 juta. Akan
tetapi tahun 2022, kosong.

Mengapa peruntukan bagi butiran ini diturunkan sehingga 100 peratus daripada
RM4.8 juta kepada kosong bagi tahun 2022? Sedangkan kita tahu bahawa MICE atau
aktiviti MICE membawa ramai business travelers dan mereka lazimnya berbelanja lebih—
tiga kali lebih daripada berbanding pelancong biasa. Sektor MICE juga merupakan
penyumbang terbesar dalam ekonomi negara daripada segi kemasukan wang asing.

Saya dimaklumkan juga MyCEB telah pun membida 21 persidangan
antarabangsa yang bakal diadakan di Malaysia bagi tempoh tahun 2022 hingga 2030
dengan anggaran pulangan sebanyak RM350 juta. Salah satunya antara yang terbesar
sekali ialah World Congress Nephrology yang dianggarkan mendapat 5,000 orang
perwakilan. Jadi saya minta MOTAC menyatakan, bagaimana acara-acara besar yang
bakal memberi impak besar kepada ekonomi sedangkan kos pengoperasian ialah
kosong?

Adakah kerajaan bercadang untuk menutup MyCEB yang mana sebelum ini ia
merupakan sebahagian ataupun subsidiari kepada Tourism Malaysia? Adakah kerana
overhead ataupun belanja yang tinggi? Maklumlah gaji CEO pun mencecah RM50,000.
Atau kerana MOF telah pun mengarahkan MyCEB memulangkan RM105 juta deposit
tetap yang terdapat dalam akaun MyCEB, yang mana kalau tidak pulangkan, MOF tidak
akan bagi peruntukan.

Tolong jelaskan, apakah yang terjadi di MyCEB? Oleh sebab kita tahu bahawa
MyCEB ini berusaha— pegawai-pegawai MyCEB berusaha keras untuk membawa events
di Malaysia. Jikalau pertikaian berlaku antara kementerian-kementerian, maka ini akan
menyulitkan MyCEB untuk membawa event itu ke Malaysia.

Saya juga menyentuh tentang VTL yang kalau nefrologi itu 5,000 orang
perwakilan itu akan datang melalui Singapore. Ini kerana VTL, Malaysia tidak buka
sempadan lagi dan perwakilan terpaksa datang melalui Singapura. Ini akan menyebabkan
Malaysia tidak mendapat tempias ataupun faedah daripada kedatangan business traveler
ataupun peserta-peserta dari luar negara. Ini sebab VTL membenarkan warganegara
yang berada di Singapura memasuki Malaysia dengan memenuhi kriteria-kritera tertentu.

Butiran 050000 — ONE-OFF, Butiran 05100 — Pelan Pemulihan Pelancongan.
Saya juga ingin minta penjelasan kesalinghubungan bantuan kewangan dan geran-geran
yang disediakan oleh kerajaan bagi membantu industri pelancongan. Ini kerana ejen-ejen
pelancongan inbound dan outbound seperti pengendali Umrah dan Haji, pemandu
pelancong, operator spa, hotel-hotel, bas persiaran, event organizers, taman-taman tema.

Saya telah mendapat banyak rungutan di luar sana menyatakan bantuan yang
disediakan sukar untuk diperolehi berikutan penetapan kriteria yang terlalu ketat.
Misalnya, penyata kewangan semasa di mana kita tahu kebanyakan pengusaha industri
pelancongan tidak menjalankan sebarang aktiviti. Tiada aliran tunai yang aktif sejak pintu
sempadan ditutup.
