DR.25.11.2021 25

Timbalan Menteri di Jabatan Perdana Menteri (Tugas-tugas Khas) [Datuk
Mastura binti Tan Sri Dato’ Mohd Yazid]: Terima kasih Tuan Yang di-Pertua. Tuan Yang
di-Pertua, izinkan saya dahulu, tadi untuk soalan nombor satu saya ada menyebut
perkataan ‘CSA’ dan Yang Berhormat Port Dickson menyebut ‘MoU’. Sebenarnya terma
yang tepat adalah ‘Memorandum Persefahaman Transformasi dan Kestabilan Politik. Itu
terma sebenarnya. Itu saya hendak betulkan apa yang saya sebut tadi. Minta maaf.

Datuk Mastura binti Tan Sri Dato’ Mohd Yazid: Saya terus menjawab kepada
Jempol. Terima kasih Yang Berhormat Jempol. Terima kasih Tuan Yang di-Pertua. Sistem
TracAPM adalah sistem yang dibina secara usaha sama APM dan syarikat Tri-G. Sistem
telah dilancarkan pada 24 Mac 2021, diguna pakai di pintu masuk antarabangsa di
Lapangan Terbang Antarabangsa Kuala Lumpur (KLIA) untuk kemasukan person under
surveillance (PUS) dengan melibatkan aplikasi modul, pengurusan pengangkutan dan
stesen kuarantin.

Perjalanan pelaporan memalui sistem ini boleh dibuat secara terus atau real time
kepada pemegang taruh iaitu stakeholder seperti JPM, MKN, MOTAC, KKM, PDRM,
MAHB dan Jabatan Laut.

Pada 16 September 2021 Tuan Yang di-Pertua, TracAPM Travel Bubble di
Langkawi telah berjaya merekodkan jumlah hampir 2,850 pengunjung yang masuk ke
pulau tersebut sekali gus memudahkan proses pemantauan, pematuhan SOP secara
digital iaitu maklumat purpose of visit, sama ada hadir untuk pelancongan, tuntutan
pekerjaan mahupun pengunjung tempatan.

Sementara itu TracAPM juga dapat mengetahui segera point of departure semua
pengunjung tersebut sama ada dari KLIA, Jeti Kuala Perlis, Pulau Pinang ataupun
Lapangan Terbang Subang. Segala maklumat berkenaan disimpan dalam pangkalan data
sistem TracAPM. Bermula pada Oktober 2021 pula TracAPM melalui program Travel
Bubble turut diguna pakai di Pulau Tioman.

Pada masa akan datang sistem ini akan diperluaskan Yang Berhormat.
Penggunaannya, dalam pengurusan bencana seperti pengurusan pusat pemindahan
sementara, operasi mencari dan menyelamat mangsa dan agihan bantuan dengan
kerjasama agensi-agensi lain seperti MKN, NADMA dan Jabatan Kebajikan Masyarakat.
Terima kasih.

Tuan Yang di-Pertua: Terima kasih. Soalan tambahan pertama.

Dato’ Haji Salim Sharif [Jempol]: Terima kasih Tuan Yang di-Pertua. Terima
kasih Timbalan Menteri. Pertamanya, saya ingin merakamkan tahniah kepada APM
kerana memperkenalkan sistem TracAPM yang selaras usaha _ kerajaan bagi
mentransformasikan pendigitalan negara. Penggunaan TracAPM ini di pintu masuk
negara pada masa ini lebih tertumpu kepada urusan jalanan rentas negeri dan
pelancongan sahaja memandangkan monsun timur laut telah bermula dan akan
berterusan sehingga Mac 2022.

Apakah kerajaan bercadang untuk memperluaskan dan manfaat penggunaan
sistem tersebut bagi tujuan lain seperti membuat pengesanan ataupun pendaftaran
mangsa di pusat-pusat pemindahan sementara?

Keduanya, saya difahamkan sistem ini dibiayai secara percuma menerusi CSR
oleh syarikat swasta. Justeru itu, saya ingin mengetahui jaminan kerajaan segala data dan
maklumat terkandung tidak akan digunakan bagi kepentingan dengan syarikat terbabit.
Mohon Timbalan Menteri untuk menjawab. Terima kasih.

Tuan Yang di-Pertua: Terima kasih. Dipersilakan Timbalan Menteri.

Datuk Mastura binti Tan Sri Dato’ Mohd Yazid: Terima kasih Yang Berhormat
Jempol seperti saya sebut tadi memang kita akan meluaskan. Untuk makluman Yang
Berhormat, sistem TracAPM ini akan membuat penerangan berserta hebahan kepada
semua pegawai APM dan para pemegang taruh tempatan di setiap negeri untuk
digunakan untuk menyahut apa yang Yang Berhormat sebut tadi. Supaya pendigitalan
perkhidmatan kerajaan termasuk APM merupakan Sekretariat Jawatankuasa Pengurusan
Bencana di peringkat negeri dan daerah dan NADMA adalah salah satu daripada agensi
di bawah tugas-tugas khas juga.
