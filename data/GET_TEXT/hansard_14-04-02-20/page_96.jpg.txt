88 DR.25.11.2021

Soalan saya, mengapakah peruntukan ini dikurangkan sebanyak RM4 juta? Pada
hemah saya, peruntukan ini seharusnya ditingkatkan supaya dapat melakukan
pemantauan secara menyeluruh sama ada di premis perniagaan ataupun dalam talian.
Saya difahamkan masih ramai peniaga menerusi platform media sosial tidak mematuhi
undang-undang sedia ada iaitu mempamerkan harga barang.

Ramai dalam kalangan pembeli atau pun pengguna juga turut dilaporkan telah
menjadi mangsa penipuan dalam urusan jual beli dalam talian. Ini merupakan perkara
yang serius yang perlu diberi keutamaan oleh kementerian dan hendaklah ditangani
dengan kadar segera.

Justeru itu, saya ingin mengetahui berapakah bilangan kakitangan penguat kuasa
yang ada setakat hari ini bagi tujuan pemantauan? Bagaimanakah keadaan pemantauan
yang dilakukan untuk mengawasi peniaga dalam talian?

Di kesempatan ini juga saya ingin menggesa kepada kementerian supaya proaktif
untuk melakukan pemantauan aktiviti perniagaan menerusi platform media sosial. Jadi,
kerana masa tidak mencukupi, saya pohon supaya apa yang saya bangkitkan tadi, isu
minyak masak dan isu pemantauan dalam media sosial iaitu dalam talian, dapat diambil
tindakan oleh Menteri ataupun Timbalan Menteri. Sekian, Assalammualaikum
warahmatullahi wabarakatuh.

Tuan Pengerusi [Dato’ Mohd Rashid Hasnon]: Terima kasih Yang Berhormat
Jempol. Sekarang saya menjemput Yang Berhormat Kulim-Bandar Baharu.

5.26 ptg.

Datuk Seri Saifuddin Nasution bin Ismail [Kulim-Bandar Baharu]:
Assalammualaikum warahmatullahi wabarakatuh. Tuan Pengerusi, terima_ kasih.
Berbahas peringkat Jawatankuasa, Kementerian Perdagangan Dalam Negeri Hal Ehwal
Pengguna. Saya mulakan dengan mengulangi rakan saya dari Jempol, Butiran 040400 -
Program Skim Penstabilan Harga Minyak Masak (COSS). Saya ingin mencadangkan
supaya kementerian menjalankan polisi harga dua peringkat. Negara menghasilkan lebih
20 juta tan metrik minyak sawit CPO. Hanya 1 juta tan digunakan untuk penggunaan
dalam negeri, termasuk minyak masak.

Jadi, ketika harga minyak sawit mentah meningkat, tentulah kos menghasilkan
minyak masak juga meningkat. Ini sebab bahan utamanya ialah RBD Olein daripada
minyak sawit. Jadi, RBD Olein tidak akan kurang kalau harga CPO tinggi. Jadi, saya
cadangkan supaya untuk tujuan eksport, harga minyak sawit ikut harga pasaran. Akan
tetapi untuk tujuan membuat minyak masak, harga CPO, khususnya RBD, mestilah
kerajaan kurangkan.

Dengan cara itu, kos minyak masak tanpa subsidi akan dapat dikurangkan. Ketika
yang sama, saya cadangkan kerajaan terus mengekalkan 60,000 metrik tan minyak sawit
bersubsidi. Cuma kena kawal ketirisan. Ancaman sekarang adalah harga minyak masak
sudah guna (used cooking oil), harganya sekarang RM4 lebih. Harga minyak masak
subsidi, harganya RM2.50. Repackers lebih tertarik untuk menjual dalam bentuk used
cooking oil kerana demand tinggi, sebab ini boleh eksport dan buat biodiesel. Jadi, ini
ancaman kepada kementerian dari sudut meningkatkan penguatkuasaan.

Dua perkara, harga dua tingkat dan juga kekalkan 60,000 metrik tan. Walaupun
itu membebankan kewangan kerajaan. Oleh sebab saya difahamkan, subsidi minyak
masak ini sahaja sudah mencecah hampir RM1 bilion untuk tahun ini sahaja. RM400 juta
tahun depan ini sudah tentu tidak cukup. Boleh tahan dua, tiga bulan sahaja. Selepas itu,
kementerian terpaksa bergelut untuk mendapatkan tambahan bajet.

Kedua ialah Butiran 020300 — Hal Ehwal Kos Sara Hidup dan Penyelidikan. Tuan
Pengerusi, harga ayam, harga telur, harga sayur dan sebagainya sekarang ini naik
mencanak-canak. Itu sangat membebankan rakyat. Harga ayam khususnya, alasan yang
digunakan adalah subsidi kos makanan yang meningkat. Itu perkara yang memang di luar
kawalan kerajaan kerana kita terpaksa beli dari luar, import. Saya cadangkan supaya
cukai keuntungan daripada minyak sawit, Menteri Kewangan bagi tahu, tahun ini sahaja
setakat November, keuntungan lebih RM500 juta.
