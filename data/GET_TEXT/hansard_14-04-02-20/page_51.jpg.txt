DR.25.11.2021 43

Jadi, Jabatan Pertanian juga menjadi contoh kepada golongan petani bagaimana
mengusahakan ladang tanaman mereka dengan betul. Saya ingin bertanya, berapa
kerapkah Yang Berhormat Menteri turun melihat apakah perkembangan atau kelestarian
kawasan-kawasan pertanian dalam kawasan dan bimbingan Jabatan Pertanian?

Saya ingin merujuk Melaka Tropical Fruit Farm yang berada di Sungai Udang.
Saya tahu bahawa ini adalah mungkin syarikat pelancongan yang mengadakan fruit farm
itu di situ dengan kerjasama Jabatan Pertanian. Jadi, ada juga yang mengadu kepada
saya kolam ikan itu dilitupi semalu. Jadi, ini kolam ikan kah atau kolam semalu? Penuh
ya. Then, rusa dan kuda yang dibela, kurus sahaja.

Jadi, Yang Berhormat Menteri perlu melihat setiap sen yang dikeluarkan itu dapat
menghasilkan lebih baik. Harapan tinggi rakyat agar dapat merealisasikan kata-kata
“pertanian adalah perniagaan’”. Jika dapat dihasilkan produk yang berkualiti dan banyak
kuantiti, maka harga sayur-sayuran tidaklah melambung seperti sekarang. Saya akhiri
dengan serangkap pantun.

Tropical Fruit Farm terkenal namanya,
DUN Sungai Udang tempat letaknya,

Petani dan peladang perlu di tingkat pendapatannya,
Mohon turun segera melihat keadaannya.

Terima kasih.

Tuan Pengerusi: Terima kasih Yang Berhormat Tangga Batu. Yang Berhormat
Kemaman.

12.55 tgh.

Tuan Che Alias bin Hamid [Kemaman]: Assalamualaikum warahmatullahi
wabarakatuh, salam sejahtera. Terima kasih Tuan Pengerusi. Saya teruskan kepada
Butiran 30000 — Aset. Tuan Pengerusi, berdasarkan Butiran 30000 berkenaan aset bagi
kedua-dua perbelanjaan mengurus dan perbelanjaan pembangunan menunjukkan
peningkatan yang amat ketara.

Antara aset bagi perbelanjaan mengurus pada tahun 2022 menunjukkan
peruntukan sebanyak RM5 juta berbanding tiada peruntukan sebelum ini. Manakala bagi
perbelanjaan pembangunan pula, anggaran peruntukan aset pada tahun 2022 adalah
sebanyak RM811.2 juta berbanding RM352.1 juta pada tahun 2021.

Oleh itu, selari dengan pertambahan peruntukan aset kementerian ini, saya bagi
pihak para petani di kawasan Parlimen Kemaman ingin memohon kepada _ pihak
kementerian iaitu bagi memastikan jentera pembajak untuk Pejabat Pertanian Daerah
Kemaman ditambah bagi memudahkan aktiviti pertanian, khususnya tanaman padi dan
kepentingan petani-petani lain.

Oleh itu, saya yakin para petani kini hanya bergantung kepada perkhidmatan
pembajak dari Pejabat Peladang Negeri Jentera (PPNJ). Oleh itu, saya ingin memohon
kepada pihak kementerian untuk mendapatkan dua unit pembajak sama ada untuk
membajak sawah dan juga untuk pertanian lain bagi Pejabat Pertanian Daerah Kemaman.
Saya yakin dengan peruntukan pembajak baharu ini akan merancakkan lagi aktiviti
pertanian di Daerah Kemaman, seterusnya sedikit sebanyak mampu memacu ekonomi
secara mikro di Daerah Kemaman pada masa yang akan datang.

Seterusnya Tuan Pengerusi, saya ingin sentuh di bawah Butiran 020400 —
Perkhidmatan Veterinar iaitu sejauh mana Program Ternakan Lembu Pedaging Fidlot
berjaya mengurangkan jumlah import agromakanan, khususnya berasaskan ternakan
seperti daging? Berapa peratus kah jumlah import daging untuk pasaran negara sebelum
dan selepas Program Ternakan Lembu Pedaging Fidlot ini dijalankan?

Selain itu, saya ingin memohon kepada pihak kementerian menyatakan statistik
terkini usahawan ternakan lembu fidlot ini berasaskan negeri dan berapa ramaikah
generasi muda terlibat dalam program ini? Di samping itu juga, sekiranya berdasarkan
penilaian pihak kementerian bahawa perancangan-perancangan yang telah dilaksanakan
masih belum mampu mencukupi bekalan daging untuk pasaran negara.
