16 DR.25.11.2021

01100

Keempat, jika diluluskan prosiding, semua Jawatankuasa Pilihan Khas akan
diadakan secara terbuka di mana siaran langsung prosiding tersebut boleh dilihat di
saluran TV di Parlimen.

Lapan bagi perkara yang di bawah bidang kebebasan kehakiman adalah bagi
memastikan terlaksananya sepanjang masa kebebasan badan kehakiman, transformasi
institusi dan tata kelola kerajaan yang baik bagi memastikan keadaan yang lebih kondusif
untuk rakyat dan negara.

Pindaan Perlembagaan bagi perkara di bawah Perjanjian Malaysia 1963 adalah
termasuk pindaan kepada fasal (2), Perkara 1, Perlembagaan, tafsiran Federation di
bawah fasal (2), Perkara 160, Perlembagaan Persekutuan yang (c) tafsiran baharu
Malaysia Day di bawah fasal (2), Perkara 160, Perlembagaan Persekutuan dan
peruntukan perenggan (a), fasal (6) dan fasal (7), Perkara 161A, Perlembagaan
Persekutuan.

Saya bersama Menteri Hal Ehwal Sarawak telah pun melaksanakan libat urus
bersama pihak Kerajaan Negeri Sabah pada 2 Oktober dan juga mengadakan libat urus
bersama Kerajaan Negeri Sarawak pada 15 Oktober.

Kedua, saya juga telah mengadakan sesi libat urus bersama Ahli Parlimen
Dewan Rakyat dan Dewan Negara 7 pada 7 Oktober dan mengadakan sesi libat urus
bersama Ahli Dewan Rakyat Pembangkang pada 12 Oktober.

Ketiga, Mesyuarat Jawatankuasa Rakan Sekutu telah diadakan pada 11 Oktober
dan perkara berkaitan pindaan Perlembagaan akan dibentangkan semasa Mesyuarat
Majlis Perjanjian Malaysia 1963 iaitu dijangka pada 14 Oktober tetapi masih ada tawar
menawar dan belum ditetapkan lagi Yang Berhormat.

Seterusnya perkara ini telah dibentangkan dalam Mesyuarat Jemaah Menteri
pada 20 Oktober. Bacaan Pertama Rang Undang-undang (Pindaan) Perlembagaan
Dewan Rakyat telah dibuat pada 3 November dan Bacaan Kedua dijadualkan pada bulan
Disember 2021.

Tuan Yang di-Pertua, kesemua perkara yang dikatakan adalah status terkini
perlaksanaan Memorandum Persefahaman Transformasi Kestabilan Politik. Kerajaan
sentiasa komited menunaikan perkara yang dipersetujukan bersama. Terima kasih.

Timbalan Yang di-Pertua [Dato’ Mohd Rashid Hasnon]: Ya soalan tambahan
pertama, Yang Berhormat Port Dickson.

Dato’ Seri Anwar bin Ibrahim [Port Dickson]: Terima kasih. Memandangkan
penjelasan itu panjang, saya beri sedikit penegasan dan penjelasan. Ini kerana seperti
mana Yang Berhormat Menteri maklum dan saya ucap terima kasih kerana komitmen
Yang Berhormat Menteri dalam hal ini. Juga beberapa pertemuan dengan pimpinan
Pakatan Harapan dan Perdana Menteri, juga jawatankuasa yang terus mengadakan
perbincangan.

Akan tetapi kekeliruan di pihak kerajaan masih ada. Tadi Yang Berhormat
Timbalan Menteri menyebut CSA, ada perbezaan di situ. Ini kerana dalam memorandum
persefahaman ini ditulis bahawa, “Memorandum ini masih pertahankan hak dan
tanggungjawab Pakatan Harapan untuk menyemak imbang, mengawasi, meneliti dan
memastikan kerajaan bertanggungjawab kepada Parlimen termasuk memastikan
ketelusan, integriti dan keberkesanan kerajaan dalam mengendalikan isu-isu rakyat’.

Oleh sebab itu kita sebut ini sebagai memorandum persefahaman. Dibangkitkan
juga tentang peruntukan kepada Ahli-ahli Parlimen. Saya hendak bezakan walaupun
memorandum persefahaman ini terikat dengan memorandum, saya selaku Ketua
Pembangkang secara konsisten dari awal memang memohon supaya peruntukan sama
diberikan kepada semua pembangkang. [Tepuk] Walaupun tidak terikat dengan
memorandum ini kerana tidak dipersetujui oleh pihak kerajaan.

Keduanya, ada kemajuan yang ketara. Saya setuju dengan apa yang disebut
oleh Yang Berhormat Timbalan Menteri tentang Reformasi Parlimen terutama
jawatankuasa pilihan dengan peruntukan kuasa yang akan ditambah. Ini kerana setakat
