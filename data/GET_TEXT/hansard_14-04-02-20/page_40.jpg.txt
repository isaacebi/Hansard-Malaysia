32 DR.25.11.2021

RANG UNDANG-UNDANG

RANG UNDANG-UNDANG PERBEKALAN 2022
Bacaan Kali Yang Kedua
DAN
USUL ANGGARAN PEMBANGUNAN 2022
Jawatankuasa

Aturan Urusan Mesyuarat dibacakan bagi menyambung semula pertimbangan
atas “Rang Undang-undang Perbekalan 2022 dan Anggaran Pembangunan 2022 dalam
Jawatankuasa sebuah-buah Majlis.” [Hari Keempat]

[Majlis bersidang dalam Jawatankuasa]

[Tuan Yang di-Pertua mempengerusikan Jawatankuasa]

Kepala B.21 [Jadual] -
Kepala P.21 [Anggaran Pembangunan 2022] —

Tuan Pengerusi: Yang Berhormat semua, hari ini kita ada tiga lagi kementerian,
Kementerian Pertanian dan Industri Makanan yang kita sambung dari semalam, kemudian
Kementerian Pelancongan Seni dan Budaya, akhir sekali Kementerian Perdagangan
Dalam Negeri dan Hal Ehwal Pengguna. Saya sedar hari ini hari Khamis, maka ramailah
Ahli Yang Berhormat yang ingin pulang ke kawasan masing-masing dan sebagainya.

Jadi, untuk menghabiskan ketiga-tiga kementerian ini, terpaksalah saya
mengehadkan hanya 20 orang Ahli untuk berbahas bagi Kementerian Pelancongan dan
Kementerian Perdagangan Dalam Negeri. Manakala untuk Kementerian Pertanian dan
Industri Makanan, kita ada 15 orang. Akan tetapi saya terpaksa hadkan perbahasan
sehingga pukul 1 ini supaya Yang Berhormat Menteri boleh menjawab pukul 2.30 petang
untuk menghabiskan semua kementerian, saya rasa insya-Allah dalam pukul 7 supaya
Yang Berhormat-Yang Berhormat semua boleh pulang ke kawasan masing-masing.

Jadi, pembahas yang akan mengambil bahagian sebelum pukul 1 ini saya rasa
kalau kita ikut masa ialah Yang Berhormat-Yang Berhormat berikut iaitu Yang Berhormat
Setiu, Yang Berhormat Bayan Baru, Yang Berhormat Jerantut, Yang Berhormat Tenom,
Yang Berhormat Batang Lupar, Yang Berhormat Tampin, Yang Berhormat Tebrau, Yang
Berhormat Merbok, Yang Berhormat Parit, Yang Berhormat Tangga Batu dan insya-Allah
Yang Berhormat Kemaman, kalau kita ikut masa. Maka, saya hendak jemput Yang
Berhormat Setiu sekarang.

Kita sambung dari semalam Kepala Bekalan B.21 dan Kepala Pembangunan P.21
di bawah Kementerian Pertanian dan Industri Makanan, Yang Berhormat Setiu silakan.

12.04 tgh.

Tuan Shaharizukirnain§ bin Abd Kadir ([Setiu]J: Assalamualaikum
warahmatullahi wabarakatuh. [Membaca sepotong ayat Al-quran] Tuan Pengerusi,
merujuk kepada Butiran 020300 - Pertanian. Perkara pertama berkenaan butiran ini
adalah berkaitan isu input pertanian yang sering kali dijual dengan harga yang sangat
tinggi. Contohnya, harga racun yang naik mendadak sejak beberapa bulan yang lalu.

Masalah ini amat membebankan para petani sehinggakan pesawah terpaksa
membuat pinjaman sehingga RM10,000 daripada broker bagi memastikan tanaman padi
tidak terjejas. Malah di Terengganu, golongan petani mendakwa kenaikan harga racun
rumpai dan baja sehingga dua kali ganda dalam satu musim sememangnya
membebankan mereka dan jika dibiarkan, para petani terpaksa gulung tikar.
