72 DR.25.11.2021

Mereka menawarkan saingan yang begitu hebat kepada syarikat-syarikat
tempatan kita dan saya harap mereka ini juga akan tertakluk kepada pelesenan tempatan.
Saya ingin tahu adakah mereka dikenakan cukai seperti mana syarikat-syarikat tempatan
kita?

Keduanya Tuan Pengerusi, Butiran 030500 — Warisan Negara yang berjumlah
RM16.7 juta. Seperti mana yang kita tahu, banyak negara-negara asing menggunakan
satu produk pelancongan yang besar untuk menarik pelancong dalam negara mereka.
Contohnya di Mesir kita ada piramid, di Kemboja ada Angkor Wat dan di Indonesia ada
Borobudur.

Di Malaysia ini, selain daripada empat tapak warisan yang diiktiraf oleh UNESCO
kita juga sebenarnya mempunyai satu produk yang belum lagi dibangunkan sepenuhnya
iaitu Tapak Arkeologi Sungai Batu, Lembah Bujang yang terletak di negeri Kedah. Saya
kira sudah tiba masanya kita memberi perhatian kepada tapak arkeologi yang sangat
bernilai tinggi ini supaya ia menjadi suatu tarikan pelancongan yang terkenal seantero
dunia yang boleh setaraf dengan piramid, Borobudur dan sebagainya.

la akan memberi manfaat bukan sahaja kepada negeri Kedah Darul Aman tetapi
juga bagi seluruh negara. Saya fikir mungkin Kerajaan Pusat tidak mempunyai peruntukan
yang secukupnya untuk tujuan pembangunan ini. Malah kita lihat dalam tajuk warisan
negara ini hanya RM16.7 juta diperuntukkan tetapi saya lihat yang menariknya ialah di
bawah Butiran 80001 — PPP/PFI yang memberi gambaran bahawa mungkin ada kaedah
di mana kerajaan boleh bekerjasama dengan pihak swasta untuk membangunkan satu-
satu produk pelancongan itu.

Saya mengharapkan bahawa mungkin boleh dijemput syarikat berkait kerajaan
seperti Khazanah Nasional ataupun syarikat-syarikat tempatan yang lain untuk
membangunkan Tapak Arkeologi Sungai Batu ini untuk tujuan yang saya maksudkan
sebentar tadi.

Pada ketika ini, kita cuma ada empat kawasan ataupun pusat yang diiktiraf oleh
UNESCO. Antara lain Warisan Arkeologi Lembah Lenggong, Bandar Bersejarah Melaka
dan Georgetown, Taman Negara Gunung Mulu dan juga Taman Kinabalu. Walhal di
Indonesia ada sembilan, Tuan Pengerusi. Jadi, saya harap kita boleh memberi tumpuan
pada hal yang saya bangkitkan tadi.

Saya ingin bertanya apakah butiran kepada RM230 juta yang akan dibelanjakan
di bawah Butiran 050100 — Pelan Pemulihan Pelancongan. Akhir sekali, tadi pun Yang
Berhormat Sibuti telah sentuh perkara ini, saya ingat Yang Berhormat Lembah Pantai pun
sangat berminat dalam hal karya seni yang kita ada di Malaysia ini.

Sebenarnya Tuan Pengerusi, karya lukisan kita ini terkenal di seluruh dunia malah
ada lukisan kita yang dijual dengan harga ratusan juta di Amerika Syarikat termasuk di
New York. Jadi, saya harap kita akan beri peruntukan yang sewajarnya. Kalau lebih
daripada RM20 juta yang diperuntukkan di bawah Butiran 031000 — Perbadanan
Kemajuan Kraf tangan Malaysia bertujuan untuk mempromosikan lebih banyak lagilah
karya seni kita di peringkat antarabangsa kerana kita sebenarnya mempunyai bakat yang
perlu dicungkil di bidang tersebut. Terima kasih, Tuan Pengerusi.

Tuan Pengerusi: Terima kasih, Yang Berhormat kerana berucap mengenai
Lembah Bujang. Selamat hari jadi lagi Yang Berhormat, semoga Allah SWT berikan
kesihatan, panjangkan umur dan murahkan rezeki. Yang Berhormat Dungun, silakan.

4.18 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih, Tuan Pengerusi. Butiran 030800 —
Perpustakaan Negara. Saya ingin tahu adakah kementerian merancang untuk membantu
kerajaan negeri dalam memastikan Perpustakaan Negeri dapat dipertingkatkan kualiti
daripada segi kelengkapan dan kemudahan sepertimana di Perpustakaan Negara.

Saya ingin mengambil contoh Perpustakaan Raja Tun Uda di Shah Alam
merupakan perpustakaan yang serba lengkap dan sesuai untuk kegunaan seisi keluarga.
Mohon jika dapat khidmat nasihat juga diberikan oleh Perpustakaan Negara kepada
