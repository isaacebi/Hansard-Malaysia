94 DR.25.11.2021

Butiran 041000 — Program Tindakan Sara Hidup. Saya meneliti peruntukan bagi
butiran ini sebanyak RM1.5 juta untuk program ini. Mohon penjelasan apakah bentuk
program yang akan dilaksanakan dan apakah bentuk kriteria peserta yang akan dipilih
menyertai program tersebut?

Butiran 020600 — Suruhanjaya Persaingan Malaysia (MyCC). Saya ingin
menyentuh berkenaan dengan isu kartel. Perlakuan anti persaingan di dalam sesebuah
pasaran boleh mengakibatkan ketidakstabilan kos barangan asas disebabkan wujudnya
penyalahgunaan kuasa pasaran di mana-mana peringkat rantaian bekalan. Secara tidak
langsung, ini akan mengakibatkan kenaikan harga barang. Oleh itu, langkah kerajaan
menaikkan peruntukan daripada RM6.5 juta kepada RM10 juta amat wajar sekali.

Soalan saya, apakah mekanisme yang telah dijalankan dan apakah perancangan
pembaharuan yang telah dirangka bagi memastikan isu kartel, anti persaingan,
penyalahgunaan kuasa serta monopoli dapat ditangani dengan lebih efisien dan holistik.
Sekian, Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Setiu. Seterusnya, saya menjemput Yang Berhormat Muar. Tidak ada di dalam Dewan.
Saya menjemput Yang Berhormat Tebrau.

5.54 ptg.

Tuan Steven Choong Shiau Yoon [Tebrau]: Terima kasih Tuan Pengerusi.
Izinkan saya sertai pembahasan, ya. Tuan Pengerusi, Suruhanjaya Syarikat Malaysia
(SSM) di bawah jagaan Kementerian Perdagangan Dalam Negeri dan Hal Ehwal
Pengguna Malaysia tetapi saya tidak nampak ada apa-apa bajet yang disediakan atau
diperuntukkan untuk suruhanjaya ini.

Akan tetapi, saya memang mahu sentuh kepada isu-isu yang berkaitan dengan
Suruhanjaya Syarikat Malaysia. Jadi, saya kena pilih satu butiran, ya. Jadi, saya pilih
Butiran 020400 — Penguatkuasaan, di bawah kementerian ini. Selama ini, ramai
setiausaha korporat mengalami masalah pada masa mereka memfailkan dokumen atau
mengendalikan perkara-perkara yang harus difailkan dengan Suruhanjaya Syarikat
Malaysia tetapi masalah-masalah itu sudah lama tetapi tidak ada penyelesaian.

Jadi, saya ambil kesempatan ini untuk membangkitkan beberapa masalah yang
dialami oleh setiausaha korporat di luar sana supaya mereka tahu keluhan mereka dapat
didengar di Dewan ini. Jadi, isu yang pertama adalah penggunaan portal atas talian SMM
seperti MyCoID, MyBIS dan MyLLP.

Portal-portal atas talian diperkenalkan bagi memudahkan urusan mengemas Kini
maklumat syarikat dan menyerah simpan dokumen berkanun syarikat. Namun begitu,
proses penggunaan portal-portal tersebut kurang lancar di sebabkan kelajuan portal-portal
tersebut perlahan ketika memuat semula halaman atau refresh page dengan izin dan
memuat naik dokumen ke dalam portal.

Terdapat juga masalah untuk memuat naik dokumen seperti penyata kewangan
dan penyata tahunan syarikat di sebabkan masalah tetapan data dalam dokumen
tersebut. Ini menyebabkan ketidakcekapan atau inefficiency dengan izin, dalam proses
menyerah simpan dokumen berkenaan kerana dokumen perlu diserah simpan di kaunter
SSM setelah mendapat kelulusan daripada Pegawai SSM.

Selain itu, portal-portal tersebut sering mengalami masalah teknikal yang
menyebabkan proses menyerah simpan dokumen tergendala. Di samping itu, potensi
portal tidak diaplikasikan sepenuhnya kerana sebahagian prosedur dan dokumen sahaja
yang boleh dikemas kini melalui portal SSM. Sebagai contoh, proses cari nama bagi
pertukaran nama syarikat boleh dilakukan melalui MyColID. Namun, setelah mendapat
kelulusan syarikat tetap perlu menyerah simpan dokumen pertukaran nama syarikat di
kaunter SSM.

Selain itu, pembatalan nama syarikat atau strike off dengan izin dan pembubaran
syarikat atau liquidation dengan izin perlu diserah simpan melalui kaunter. Jadi, saranan
daripada saya adalah portal-portal atas talian kena dinaiktarafkan dan penambahbaikan
dilakukan bagi melancarkan proses serah simpan secara atas talian. Selain itu,
