22 DR.25.11.2021

Di bawah inisiatif ini, urusan permohonan Lesen Penjaja dipermudahkan dan
menetapkan syarat-syarat permohonan yang mudah dengan syarat penepatan lokasi
yang tidak menimbulkan kacau ganggu lalu lintas serta penjagaan kebersihan di kawasan
aktiviti penjaja yang dibenarkan.

Bagi Wilayah Persekutuan Kuala Lumpur, ingin saya maklumkan bahawa
permohonan Lesen Penjaja Sementara Kuala Lumpur Prihatin bagi program Wilayah
Bebas Berniaga telah ditutup pada 15 April tahun 2021. Pelesen-pelesen yang telah
diluluskan sehingga 31 Julai 2021 dan telah diberi tempoh lanjutan lesen sehingga 31
Disember 2021.

Buat masa ini DBKL sedang dalam proses memuktamadkan program hala tuju
Wilayah Bebas Berniaga pada penghujung November 2021. Pihak DBKL sedang dalam
proses untuk melakukan penempatan dan penyusunan semula peniaga-peniaga di bawah
program ini. Ini adalah bagi memastikan para peniaga ini dapat kita selaraskan susun atur
dalam keadaan yang lebih teratur dan tersusun.

Tuan Yang di-Pertua, bagi wilayah ataupun kawasan Putrajaya, suka saya
maklumkan selaras dengan hala tuju Kementerian Wilayah Persekutuan, Perbadanan
Putrajaya telah menyediakan ruang niaga serta mempermudahkan urusan permohonan
dan kelulusan kepada penjaja kecil sementara ataupun PKS dan usahawan muda kota
ataupun UMK bagi membolehkan golongan ini menjana pendapatan demi perniagaan
mereka.

Selain daripada itu, pengecualian daripada bayaran lesen juga diberikan bagi
membantu penjaja kecil sementara ini. Setakat ini, untuk makluman Ahli Dewan yang
mulia ini, sebanyak 118 kebenaran untuk menjalankan perniagaan telah dikeluarkan
kepada penjaja kecil sementara dan daripada jumlah tersebut sebanyak 22 PKS masih
beroperasi dan aktif sehingga kini.

Manakala untuk usahawan muda kota pula, jumlah sasaran lot niaga yang telah
dikenal pasti sebanyak 118 dan telah ditawarkan adalah 95 peniaga. Perbadanan
Putrajaya juga telah merancang untuk menyediakan 47 lot baharu bagi tahun 2021 dan
2022 ini.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Seri Jalaluddin bin Alias: Tuan Yang di-Pertua, sedikit lagi Tuan Yang di-
Pertua. Saya tidak ambil masa yang panjang. Cuma saya hendak sebut antara pelan
jangka panjang pada tahun 2021 dan 2023 ialah Perbadanan Putrajaya, berkaitan dengan
penjaja kecil dan usahawan muda kota ini, antaranya - Yang Berhormat Kepong ya, ialah:

(i) untuk menaik taraf kawasan penjaja kepada cadangan
pembangunan KIOS yang lengkap;

(ii) mengenal pasti penjaja yang berpotensi dan berdaya saing
untuk ditawarkan peluang perniagaan di KIOS atau ruang
niaga di bawah Perbadanan Putrajaya; dan

(iii) mengenal pasti dan mencadangkan beberapa_lokasi
perniagaan baharu di setiap presint untuk penjaja kecil
sementara untuk usahawan muda kota.

Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Soalan tambahan.
Sila.

Tuan Lim Lip Eng [Kepong]: Terima kasih Tuan Yang di-Pertua. Bagaimana
kementerian mahu selesaikan ketidakadilan, tidak puas hati, tidak seimbang, tidak
seragam yang dihadapi oleh para peniaga kedai yang kena bayar sewa tiap-tiap bulan?
Manakala program JomBebas ini membenarkan penjaja tepi jalan tanpa sewa beroperasi
di hadapan peniaga kedai yang kena bayar sewa. Saya minta satu kaedah penyelesaian.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Sila
Timbalan Menteri.
