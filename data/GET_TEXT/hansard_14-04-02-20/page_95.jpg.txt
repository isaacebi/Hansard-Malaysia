DR.25.11.2021 87

Yang Berhormat Jempol, Yang Berhormat Kulim-Bandar Baharu, Yang Berhormat
Sibuti, Yang Berhormat Bukit Bendera, Yang Berhormat Kuala Krai, Yang Berhormat Hulu
Langat, Yang Berhormat Setiu, Yang Berhormat Muar, Yang Berhormat Terbrau, Yang
Berhormat Pasir Gudang, Yang Berhormat Tumpat, Yang Berhormat Rasah, Yang
Berhormat Bachok, Yang Berhormat Permatang Pauh, Yang Berhormat Dungun, Yang
Berhormat Bayan Baru, Yang Berhormat Sik, Yang Berhormat Selayang dan Yang
Berhormat Hang Tuah Jaya. Saya memulakan dengan menjemput Yang Berhormat
Jempol. 5 minit dari sekarang.

5.20 ptg.

Dato’ Haji Salim Sharif [Jempol]: Bismillahi Rahmani Rahim.
Assalammualaikum warahmatullahi wabarakatuh. Terima kasih Tuan Pengerusi,
mengizinkan saya untuk mengambil bahagian pada hari ini bagi membahaskan Rang
Undang-undang Perbekalan 2022 peringkat Jawatankuasa, Kementerian Perdagangan
Dalam Negara dah Hal Ehwal Pengguna.

Butiran 00211 — Kawalan Barang dan Subsidi, bersama Butiran 040400 —
Program Skim Penstabilan Harga Minyak Masak (COSS). Kebelakangan ini terdapat
banyak aduan dan keluhan rakyat berkenaan kenaikan mendadak harga minyak masak
di kebanyakan pasar raya di seluruh negara. Saya mengucapkan terima kasih atas
komitmen yang telah ditunjukkan oleh kementerian dengan menetapkan harga runcit
maksimum bagi minyak sawit botol bermula 1 Ogos.

Walau bagaimanapun, harga siling yang telah ditetapkan masih jauh daripada
kemampuan rakyat iaitu RM29.70 lima kilogram, RM18.70 tiga kilogram, RM12.70 dua
kilogram dan RM6.70 satu kilogram. Mengambil kira pendapatan garis kemiskinan negara,
keadaan ekonomi negara, keadaan ekonomi rakyat semasa, perintah gaji minimum dan
sebagainya, adakah penetapan harga siling tersebut selari dengan kemampuan dan
kuasa membeli rakyat pada masa ini?

Adakah mekanisme yang digunakan oleh kementerian bagi menentukan harga
siling tersebut? Pelaksanaan Program Harga Kawalan berasaskan nilai ambang minyak
sawit mentah CPO semata-mata, tidak menyebelahi rakyat. Justeru itu, saya cadangkan
agar perkara ini diteliti semula dan dibuat kajian dengan kadar segera agar harga
maksimum tersebut diturunkan lagi. Berkaitan Program Skim Penstabilan Harga Minyak
Masak. Adakah wajar ia dikekalkan dengan peruntukan sebanyak RM400 juta bagi tahun
2022?

Adakah peruntukan ini sudah mengambil kira harga tan CPO di peringkat global
yang telah melambung naik? Saya difahamkan sebelum ini kementerian meletakkan
harga ambang subsidi kepada RM2,500 bagi satu metrik tan CPO. Sedangkan pada hari
ini, harga bagi satu tan metrik CPO telah naik melipat ganda iaitu melebihi RM5,000. Saya
berharap kementerian menyemak semula perkara ini bagi mengelakkan isu harga minyak
masak terus berbangkit pada tahun 2022 dan akan menyusahkan rakyat.

Seterusnya, berkaitan dengan aduan tentang kekurangan bekalan minyak masak
paket bersubsidi di pasaran akibat kenaikan harga minyak botol. Minyak masak paket ini
sudah tentulah akan menjadi buruan oleh pengguna, bukan sahaja isi rumah seperti
peniaga, peniaga makan, kedai makan, restoran dan pasar malam. Jika kementerian
mempunyai kekangan untuk memantau perkara ini, saya harap peruntukan ini perlu
ditingkatkan.

Kita tidak boleh menyalahkan peniaga semata-mata kerana pada masa ini semua
pihak sedang berada dalam kesusahan. Bila kuota minyak masak ini dapat diturunkan di
setiap negeri, apa yang saya difahamkan tiga buah negeri sudah pun mendapat kuota
minyak masak iaitu dua dari Sarawak, satu di Terengganu dan satu di Sabah.
Kementerian pada hari ini tidak boleh menumpukan kawasan tertentu, malah ia perlu
merangkumi semua negeri, mahu Sabah dan juga Sarawak.

Butiran 020400 — Penguatkuasaan. Penguatkuasaan ialah tunjang utama
kementerian. Tanpa penguat kuasa yang efektif, segala bidang kuasa di bawah
kementerian akan terlihat lebih lemah. Peruntukan bagi penguat kuasa pada tahun 2022
dikurangkan kepada RM35 juta berbanding dengan sebelum ini RM39 juta.
