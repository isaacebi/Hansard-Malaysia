DR.25.11.2021 71

Saya rasa idea ini dapat membantu di samping ini akan dapat meredakan emosi-
emosi Ahli-ahli Parlimen yang sedang berbahas ketika ini. Selain daripada itu, saya ingin
menyebut berkenaan tentang Butiran 040300 — Program Penggalakan Pemasaran
Promosi Acara-acara Pelancongan Seni dan Budaya.

Saya ingin menyentuh berkenaan tentang aktiviti-aktiviti pelancongan di kawasan
Parlimen Sibuti terutama sekali kerana kawasan Parlimen Sibuti mempunyai satu
khazanah dunia yang hebat iaitu Gua Niah. Saya ingin bertanyakan kepada Yang
Berhormat Menteri apakah langkah-langkah pemulihan bagi membantu Gua Niah
mendapat status di bawah UNESCO.

Juga, bagaimanakah pihak kementerian dapat mempromosikan Gua Niah ini
supaya pelancong-pelancong asing dapat kembali dan melawati Gua Niah ini yang
mempunyai pelbagai khazanah dan juga keindahan yang perlu diterokai oleh pelancong.

Selain daripada itu, Parlimen Sibuti mempunyai Sibuti Coral Reef yang juga
setanding dengan coral-coral reef yang berada di kawasan seluruh dunia ini. Ini
merupakan salah satu pusat untuk diving centre, dengan izin Tuan Pengerusi. Kita juga
mempunyai pantai yang panjang seperti Pantai Tusan, Pantai Bungai, Pantai Kuala Sibuti.
Ini adalah merupakan tempat-tempat rehat serta mempunyai hidangan makanan yang
sangat sedap.

Selain daripada itu, kawasan Parlimen Sibuti juga sangat meriah dengan
sambutan Majlis Makan Tahun Masyarakat Kedayan yang sering diadakan. Makan Tahun
ini diadakan berminggu-minggu sepanjang bulan Februari hingga ke bulan Mei. Saya
berharap aktiviti dan kebudayaan masyarakat Kedayan ini dapat dijadikan bahan promosi
Kementerian Pelancongan, Seni dan Budaya.

Saya mencadangkan kepada Yang Berhormat Menteri supaya dapat mengangkat
budaya bermukun yang juga sangat terkenal di kalangan masyarakat kami di Parlimen
Sibuti sebagai showcase pelancongan sekiranya mengadakan lawatan-lawatan di luar
negara.

Saya juga ingin menyentuh satu perkara terakhir iaitu Butiran 050100 — Pelan
Pemulihan Pelancongan. Saya ingin mengetahui adakah selain daripada Pelan
Pelancongan, adakah pihak kerajaan telah juga menyediakan satu pelan sekiranya
berlaku semula COVID-19 ini, apakah langkah-langkah? Adakah kerajaan bersedia dalam
sektor pelancongan kerana kita melihat apabila COVID-19 ini, sektor pelanconganlah
yang mempunyai masalah yang terbesar iaitu kehilangan punca hampir 100 peratus
kepada pemain-pemain industri pelancongan. Itu sahaja Tuan Pengerusi, saya ucapkan
terima kasih.

Tuan Pengerusi: Terima kasih Yang Berhormat Sibuti. Yang Berhormat Jerlun,
silakan.

4.13 ptg.

Dato’ Seri Utama Haji Mukhriz Tun Dr. Mahathir [Jerlun]: Assa/amualaikum
warahmatullahi wabarakatuh dan selamat sejahtera. Tuan Pengerusi, pada hari jadi saya
hari ini saya juga mengambil kesempatan untuk membahaskan...

Tuan Pengerusi: Selamat hari jadi.

Dato’ Seri Utama Haji Mukhriz Tun Dr. Mahathir [Jerlun]: [Ketawa] Terima
kasih. Membahaskan Bajet 2022 peringkat Jawatankuasa bagi Kementerian
Pelancongan, Seni dan Kebudayaan.

Bermula dengan Butiran 020100 — Dasar Pelancongan dan Hubungan
Antarabangsa. Berkait dengan Akta Pelancongan yang saya kira sudah tiba masanya
untuk kita pinda bagi pastikan bahawa agensi-agensi pelancongan tempatan kita
diberikan keutamaan. Sepertimana yang kita sedia maklum, sekarang ini sudah banyak
online travel agency (OTA), agensi-agensi pelancongan atas talian yang menawarkan
perkhidmatan mereka dalam pasaran tempatan kita. Contohnya Agoda, Expedia dan
sebagainya yang mempunyai akses pelanggan yang begitu besar juga akses kepada
pembekal perkhidmatan.
