66 DR.25.11.2021

atas cadangan pihak kementerian membenarkan memakai baju batik yang cantik, yang
ceria pada hari ini di dalam Dewan yang mulia ini khususnya pada setiap hari Khamis.

Ternyata langkah ini menunjukkan kerajaan begitu prihatin dan memberi
sokongan padu kepada industri batik negara. Semoga usaha ini dapat memberi sedikit
kelegaan kepada pemain-pemain industri batik yang kebanyakannya dari negeri Kelantan
dan juga Terengganu.

Saya ingin menarik perhatian Dewan yang mulia ini berkaitan harga batik
Malaysia yang agak tinggi sedikit. Soalannya ialah apakah puncanya? Adakah bahan
mentahnya mahal seperti kain putih, pewarna dan sebagainya ataupun nilai seninya yang
menyebabkan harganya mahal? Saya harap pihak kementerian dapat mengadakan libat
urus dengan pemegang taruh dan mencari jalan penyelesaian terbaik supaya rakyat di
luar sana turut mampu memiliki batik Malaysia yang sangat unik ini.

Indonesia misalnya dapat menjual batik mereka dengan harga yang lebih
kompetitif dan mampu milik. Saya beranggapan industri ini menjadi lesu kerana kurangnya
pembeli yang mampu membeli batik dengan harga yang mahal. Saya cadangkan kita,
Ahli-ahli Dewan yang mulia ini, Ahli-ahli Parlimen memilih batik Malaysia walaupun
harganya agak tinggi berbanding batik Indonesia.

Tuan Pengerusi, saya ingin merujuk kepada B.31 Butiran 040700 — Islamic
Tourism Centre. Saya ingin bertanyakan, ke manakah perbelanjaan kepada butiran ini
disalurkan? Saya tertanya-tanya apakah yang dimaksudkan dengan /slamic tourism ini.
Saya cadangkan pihak kementerian boleh aturkan lawatan kita yang ada di sini ke mana-
mana tempat /slamic tourism yang bernaung di bawah program ini. Saya juga ingin
mencadangkan kepada pihak kementerian supaya dapat mengadakan kolaborasi dengan
pusat-pusat pengajian pondok atau kita namakan sebagai ‘pondokstay’.

01550

‘Pondokstay’ ialah sebuah produk yang menyediakan tempat tinggal dan dalam
masa yang sama menyediakan tempat pengajian agama. Saya yakin produk ini akan
diterima ramai seandainya dipromosikan dengan baik. Di Kelantan terdapat banyak
pondok yang sesuai untuk dijadikan sebagai produk projek perintis untuk program ini. Para
pelancong boleh bercuti di pondok, dalam masa yang sama mereka boleh mengikuti
kursus pendek yang boleh disediakan oleh pondok dengan kerjasama pihak kementerian.

Isu terakhir Tuan Yang di-Pertua ialah Maksud P.31, Butiran 01100 — Program
Penyediaan/Peningkatan Kemudahan Pelancongan. Saya tertarik dengan kenaikan
melebihi 100 peratus peruntukan pada program ini. Saya yakin kenaikan ini berkaitan
dengan usaha pihak kementerian memartabatkan industri pelancongan.

Saya amat berharap ia akan turut mengalir dan melimpah ke Kuala Krai. Kuala
Krai sudah bersedia dengan produk pelancongan yang menarik dan pelbagai. Selain
mempunyai tempat yang cantik dan unik seperti Lata Berangin, Gua Ikan, Gua Keris,
Gunung Stong, Tangga Krai dan terbaru Zoo Kuala Krai yang mana ianya adalah satu-
satunya zoo yang terdapat di negeri Kelantan.

Kuala Krai juga terkenal dengan syurga makanan. Makanan yang enak seperti
nasi kerabu, mi udang, gulai ikan sungai, sambal pijak, asam rong iaitu gulai campuran
biji getah dan banyak lagi.

Yang terakhir Tuan Pengerusi ialah butiran yang sama. Saya ingin mencadangkan
kepada pihak kementerian supaya dapat menaik taraf setiap satu kawasan Parlimen
dengan satu produk pelancongan. Dalam masa lima tahun saya yakin semua kawasan
dan produk pelancongan akan berubah dan menjadi tarikan pelancong dalam dan luar
negara.

Contohnya, pihak kementerian mengenal pasti satu kawasan pelancongan di
Batang Sadong, kawasan Yang Berhormat Menteri, untuk dibaik pulih dan dinaik taraf
pada tahun 2022. Diikuti dengan kawasan Parlimen Segamat, kawasan Yang Berhormat
Timbalan Menteri dan sudah pasti jangan lupalah kawasan Kuala Krai, kawasan saya
sendiri dan begitulah seterusnya Yang Berhormat Tuan Pengerusi.
