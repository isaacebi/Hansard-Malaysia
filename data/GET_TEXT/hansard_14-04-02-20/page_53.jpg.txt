DR.25.11.2021 45

dibuktikan dengan bajet yang telah diluluskan dan memberi kesan terus kepada kumpulan
sasar. Jadi, tahniah dan terima kasih kepada kerajaan.

Seterusnya Butiran 020800 - Lembaga Pertubuhan Peladang (LPP). Dalam
butiran ini saya ingin menyentuh mengenai beberapa saranan, khususnya menghadapi
era pemulihan pasca pandemik ketika ini. Saya ingin mengetengahkan cadangan
pelaksanaan Program Sentuhan Prihatin Peladang yang bernilai RM27.9 juta yang
melibatkan pemberian voucher bernilai RM500 yang dikhususkan kepada bantuan
bekalan input pertanian dan barangan keperluan asas.

Program ini sangat penting kerana ia adalah sebahagian daripada inisiatif kepada
kumpulan sasar sebagai galakan kepada mereka untuk mengeluarkan hasil pertanian
peladang selain memastikan nasib para peladang terus terbela.

Perkara seterusnya mengenai Bantuan Khas Sara Hidup pesawah yang
memerlukan peruntukan sebanyak RM158 juta. Bantuan ini akan dimanfaatkan kepada
262,319 orang pesawah dan di kawasan jelapang mahupun di luar jelapang. Kita sedia
maklum bahawa ketika negara berdepan pandemik, kebergantungan negara kepada
pengeluaran makanan sangat kritikal. Maka, sudah tentu jasa golongan pesawah ini perlu
diberikan perhatian yang khusus oleh kerajaan.

Oleh itu, saya mohon pertimbangan kerajaan terhadap dua cadangan yang
dikemukakan ini. Seterusnya, Butiran 020600 -— Perkhidmatan Kuarantin dan
Pemeriksaan Malaysia (MAQIS). Saya rasa Ahli Yang Berhormat tadi ada sebut. Saya
skip yang ini. Walau bagaimanapun, kita mengharapkan supaya- saya ingin mengetahui
status pendakwaan terhadap pegawai-pegawai yang terlibat dalam kes ini, termasuklah
dalam melibatkan kes pemalsuan dokumen borang pengakuan barang-barang yang
diimport.

Tuan Pengerusi, seterusnya mengenai Butiran 030300 — Latihan Kemahiran
Pertanian yang menyentuh hal ehwal latihan kemahiran pertanian secara sistem latihan
berkembar, dual training system bersama pihak industri. Saya ingin bertanya, sejauh
mana aspek latihan kemahiran pertanian ini diterapkan di peringkat sekolah-sekolah serta
institusi pendidikan yang lain bagi memastikan pendedahan awal terhadap sektor
pertanian?

Seterusnya, Butiran 040300 — Malaysia Agriculture, Horticulture and Agrotourism
(MAHA) 2022. Saya ingin mendapat penjelasan kementerian mengenai penganjuran
MAHA pada tahun hadapan. Adakah akan dilaksanakan secara hibrid seperti mana yang
dirancang sebelum daripada ini? Apakah fokus utama yang akan diberi keutamaan dalam
penganjuran MAHA kali ini? Sejauh mana pembangunan teknologi pertanian serta peranti,
data dan analisis akan turut diberikan perhatian dalam pameran MAHA bagi tahun
hadapan?

Sangat terima kasih Tuan Pengerusi, yang turut memberi peluang kepada saya
walaupun tidak tersenarai awal.

Tuan Pengerusi: Sama-sama. Terima kasih Yang Berhormat Tumpat. Ahli-ahli
Yang Berhormat, dengan ini tamatlah perbahasan di peringkat Jawatankuasa bagi
Kementerian Pertanian dan Industri Makanan. Yang Berhormat Menteri akan dijemput
untuk menjawab pada pukul 2.30 petang.

[Majlis Mesyuarat bersidang semula]
[Tuan Yang di-Pertua mempengerusikan Mesyuarat]

Tuan Yang di-Pertua: Terima kasih bentara. Ahli-ahli Yang Berhormat,
Mesyuarat ditempohkan dan akan disambung semula pada jam 2.30 petang nanti. Terima
kasih.

Assalamualaikum warahmatullahi wabarakatuh dan salam sejahtera.

[Mesyuarat ditempohkan pada pukul 1.05 tengah hari]
