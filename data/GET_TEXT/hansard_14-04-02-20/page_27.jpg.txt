DR.25.11.2021 19

Tuan Nga Kor Ming [Teluk Intan]: Apa kaitan dengan soalan?

Dato’ Sri Ikmal Hisham bin Abdul Aziz: Tidak mengapa, nanti saya bangkit.
Jadi saya hendak maklumlah, jadi kalau mana-mana rakyat Malaysia kita hadapi
kesukaran dapat cahaya mata, boleh jumpa Doktor YB Parit. Okey, insya-Allah.

Menjawab soalan YB Parit, hari ini yang membangkitkan pertanyaan berkenaan
tahap kesiapsiagaan aset Angkatan Tentera Malaysia, terutama dalam menghadapi
pencerobohan di laut China Selatan. Kementerian Pertahanan dan ATM sentiasa peka
terhadap ancaman kedaulatan dan keamanan negara dalam setiap tindakan yang diambil
termasuk hal-hal yang menyentuh berkaitan isu kestabilan serantau seperti persaingan
kuasa besar di Laut China Selatan.

Kementerian Pertahanan melalui Tentera Udara Diraja Malaysia dan Tentera Laut
Diraja Malaysia sentiasa komited dalam memastikan kedaulatan dan keselamatan serta
hak kedaulatan Malaysia di Laut China Selatan kekal terpelihara.

Bagi memastikan negara kekal berupaya menangani cabaran ini, ATM sedang
melaksanakan pelan pembangunan keupayaan domain udara_ bertujuan untuk
meningkatkan keupayaan pertahanan udara melalui pelan perolehan bagi Long-Range Air
Defense Radar System dan Medium-Range Air Defense Missile System serta
perancangan perolehan pesawat fighter lead-in trainer/ light combat aircraft.

Perolehan ini akan menjamin keupayaan ATM di dalam mencegah sebarang
bentuk ancaman udara termasuk di Laut China Selatan. ATM juga sedang melaksanakan
pelan pembangunan keupayaan domain laut melalui Program Transformasi Armada TLDM
bagi mengatasi cabaran kapal-kapal lama kepada kelas kapal yang lebih baharu juga
dikenali sebagai Pelan Transformasi 15-5.

Tuan Yang di-Pertua, bagi mengoptimumkan kawalan sempadan negara dan
selaras dengan hala tuju strategi pertahanan negara yang digariskan di dalam Kertas Putih
Pertahanan, aspek keupayaan dan kesiapsiagaan operasi ATM akan _ sentiasa
dipertingkatkan. Selain mengatur gerakan anggota untuk mengawal sempadan negara,
pada masa ini drone juga digunakan bagi memantau kawalan kawasan-kawasan yang
menjadi titik panas bagi aktiviti penyeludupan dan jenayah rentas sempadan di semua
kawasan operasi ATM.

ATM juga sedang berusaha untuk mempertingkatkan keupayaan atur gerak
dengan perolehan mini unmanned aerial vehicle (UAV) untuk penugasan Ops Benteng.
Selain itu, perolehan peranti pengesan berteknologi tinggi seperti radio barrier wireless
intrusion detection system dan non-lethal restraint akan lagi membantu Tentera Darat
dalam pelaksanaan operasi harian.

Dengan perolehan aset-aset berteknologi tinggi ini, sudah pasti ia akan dapat
mempertingkatkan lagi keupayaan ATM untuk aktiviti kawalan sempadan negara. Selain
daripada itu, ATM melalui Tentera Darat juga merancang untuk menambah pos-pos
kawalan keselamatan di sepanjang kawasan sempadan negara. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan, sila
Yang Berhormat Part.

Dato’ Mohd. Nizar bin Haji Zakaria [Parit]: Terima kasih Tuan Yang di-Pertua,
terima kasih Yang Berhormat Timbalan Menteri yang telah pun memberikan penjelasan
kepada kita semua. Soalan tambahan saya kepada Yang Berhormat Timbalan Menteri
apakah jaminan bahawa tidak akan berlaku penangguhan atau kegagalan perolehan kapal
LCS sebagaimana jangkaan tahun 2025 yang diterangkan oleh Yang Berhormat Menteri
Kanan Pertahanan sewaktu menggulung Bajet Kementerian Pertahanan.

Ini melihat kepada beberapa kejadian yang pernah berlaku seperti pada NGPV
dan Kapal Kelas Tunas Samudera termasuklah kapal LCS. Selain daripada itu, apakah
langkah Kementerian Pertahanan untuk memastikan Program 15-5 TLDM berjaya
dipenuhi dan tidak sekadar pelan yang dilaung-laungkan dalam kenyataan akhbar sebagai
retorik semata-mata. Mohon penjelasan.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Timbalan Menteri, satu minit.
