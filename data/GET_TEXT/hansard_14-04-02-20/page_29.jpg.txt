DR.25.11.2021 21

Soalan saya ialah meminta Timbalan Menteri menjelaskan apakah ada bentuk
kerjasama dengan negara-negara jiran bagi mengekang permasalahan rentas sempadan
perairan negara meliputi Laut China Selatan, Laut Melaka, perairan Timur Sabah dan juga
perairan Tenggara Johor? Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Sila
Yang Berhormat Timbalan Menteri. Satu minit.

Dato’ Sri Ikmal Hisham bin Abdul Aziz: Terima kasih Yang Berhormat Tampin.
Antara Yang Berhormat yang saya tahu amat rajin bertanya hal keselamatan pertahanan
negara. Sebenarnya, soalan ini Yang Berhormat Tampin ini ada juga dibangkitkan oleh
tidak salah saya Yang Berhormat Bukit Bendera. Dia ada bangkit juga soalan yang ada
kaitan dengan yang sama. Jadi menjawab soalan tambahan Yang Berhormat Tampin,
sesungguhnya usaha-usaha yang dilaksanakan oleh Angkatan Tentera Malaysia bagi
memastikan sempadan perairan negara berada dalam tahap tertinggi melalui
pelaksanaan operasi-operasi secara berterusan di seluruh perairan negara iaitu meliputi
Laut China Selatan, Selat Melaka, perairan Timur Sabah dan perairan Tenggara Johor.

Untuk pengetahuan semua, saya sebelum ini pun dalam Dewan ini saya ada
menyentuh berkaitan tentang kejayaan pelaksanaan Ops Benteng. Sesungguhnya
kerjasama menyeluruh daripada pelbagai agensi keselamatan dan penguasaan negara
seperti ATM, Polis Diraja Malaysia, Agensi Penguatkuasaan Maritim Malaysia, Kastam
Diraja Malaysia, Jabatan Imigresen Malaysia dan lain-lain agensi kerajaan yang bertujuan
menghalang kemasukan pendatang asing tanpa izin (PATI) bagi mengekang penularan
wabak COVID-19 telah terbukti berjaya termasuk mengukuhkan lagi kawalan
keselamatan sempadan negara.

Yang Berhormat Tampin, selain daripada Ops Benteng, kawalan perairan negara
turut dibuat melalui kerjasama rondaan bersama negara jiran seperti perairan Selat
Melaka di bawah inisiatif Melaka Street Patrol yang melibatkan kerjasama antara
Malaysia, Indonesia, Singapura dan Thailand. Di bawah_ inisiatif ini, kerjasama
pengawasan ruang udara bersama yang dikenali sebagai ‘air in the sky’ turut
dilaksanakan. Begitu juga di kawasan Pantai Timur Sabah turut diwujudkan kerjasama di
antara Malaysia, Filipina dan Indonesia di bawah Trilateral Cooperative Arrangement yang
melibatkan elemen rondaan maritim dan rondaan udara yang melibatkan kerjasama
tentera laut dan tentera udara dari ketiga-tiga buah negara berkenaan. Jadi adalah
diharapkan dengan usaha-usaha yang diambil iniakan dapat memastikan kedaulatan dan
keselamatan negara kita sentiasa terpelihara. Terima kasih

Timbalan Yang di-Pertua [Dato’ Mohd Rashid Hasnon]: Terima kasih.
Tuan Karupaiya a/l Mutusami [Padang Serai]: Padang Serai.

Timbalan Yang di-Pertua [Dato’ Mohd Rashid Hasnon]: Masa sudah terlalu
panjang.

Dato’ Mahfuz bin Haji Omar [Pokok Sena]: Minta satu. Sekejap sahaja.

Timbalan Yang di-Pertua [Dato’ Mohd Rashid Hasnon]: Saya menjemput Yang
Berhormat Tuan Lim Lip Eng Kepong.

4. Tuan Lim Lip Eng [Kepong] minta Menteri Wilayah Persekutuan menyatakan
jumlah peniaga di Kuala Lumpur dan Putrajaya ketika program Zon Bebas Niaga dan
pelan jangka panjang bagi program tersebut.

Timbalan Menteri Wilayah Persekutuan [Datuk Seri Jalaluddin bin Alias]:
Bismillahi Rahmani Rahim. Assalamualaikum warahmatullahi wabarakatuh. Terima kasih
Tuan Yang di-Pertua dan terima kasih Yang Berhormat Kepong di atas soalan untuk
Kementerian Wilayah Persekutuan.

Untuk makluman Yang Berhormat, Kementerian Wilayah Persekutuan telah
melaksanakan inisiatif Wilayah Bebas Berniaga bermula pada 15 November 2020 sebagai
pelan tindakan jangka pendek bagi membantu warga Wilayah Persekutuan termasuk
penjaja yang terjejas punca pendapatan akibat pandemik COVID-19.
