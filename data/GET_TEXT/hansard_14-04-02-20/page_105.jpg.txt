DR.25.11.2021 97

6.10 ptg.

Tuan Cha Kee Chin [Rasah]: Terima kasih Tuan Pengerusi ke atas peluang yang
diberikan untuk saya pada petang ini. Tuan Pengerusi, perkara pertama yang saya hendak
sebutkan untuk Kementerian Perdagangan Dalam Negeri dan Hal Ehwal Pengguna
adalah berkenaan dengan Maksud Pembangunan 00600 — Pembangunan Infrastruktur
Asas. Saya hendak sebutkan secara spesifik.

Daripada semua kementerian yang kita ada, inilah kementerian yang mendapat
peruntukan pembangunan yang paling sedikit. Saya pun bersimpati dengan Yang
Berhormat Menteri dan Timbalan Menteri. Kebetulan kedua-duanya sahabat saya. Saya
harap sebenarnya lebih banyak peruntukan patut diberikan supaya kementerian ini boleh
berdaya maju, lebih proaktif dalam melaksanakan rancangan.

Cuma saya hendak sebut di bawah Maksud Pembangunan 00600 —
Pembangunan Infrastruktur Asas. Tahun lepas RM39.9 juta dalam Bajet 2021. Bajet kali
ini RM53.5 juta, ada naik. la juga merupakan sebahagian besar daripada peruntukan
pembangunan untuk kementerian ini. Saya hendak tanya, apakah jenis infra yang akan
dibangunkan, dinaik taraf, diperbaiki ataupun diganti baharu ataupun ada benda-benda
perkara baharu yang akan dimajukan atau dibangunkan di bawah tajuk ini?

Yang Berhormat Timbalan Menteri, sekali lagi saya ambil kesempatan pada
petang ini, saya rasa sudah berulang dengar saya cakap, berkenaan dengan apakah yang
akan kita lakukan— yang akan dilakukan oleh kementerian ataupun agensi terbabit untuk
perniagaan online. Ini saya hendak sebut, saya hendak ulangi. Sebab inilah trend hari ini
dan juga masa akan datang.

Kalau dulu pergi kedai runcit, mini market — Benda itu ada lagi tapi trend baharu
itu, kita kena bangunkan infrastruktur kita supaya pengguna yang kita ada, rakyat kita
sentiasa dilindungi dan dielakkan daripada ketirisan oleh mana-mana pihak. Perkara
kedua Tuan Pengerusi yang saya hendak sebut pada petang ini, adalah berkenaan
dengan Butiran 020300 — Hal Ehwal Kos Sara Hidup dan Penyelidikan.

Saya nampak peruntukan pada tahun sebelumnya, RM3.1 juta. Untuk bajet kali
ini, kurang sikit RM2.6 juta sahaja. Saya hendak sebutkan Yang Berhormat Tuan
Pengerusi, kos sara hidup ini benda yang sangat besar. Kita jangan pandang remeh. Kita
jangan fikir benda-benda yang mungkin kita sebut. Oh! Ini jet pertahanan, Kementerian
Luar itu benda besar. Jangan kita fikir macam ini. Ini kerana, kos sara hidup adalah
perkara yang paling dekat dengan rakyat. Orang kampung, orang desa tidak kira, B40,
M40, yang paling dekat, mereka tidak sebut jet pejuang kita belanja berapa.

Apa yang mereka hendak tahu adalah kenapa kos sara hidup harian naik. Kenapa
ikan harganya naik? Macam Yang Berhormat, beberapa orang sudah sebut sudah. Harga
sayur naik. 1 hari bulan nanti, roti Gardenia harganya naik. Jadi, saya mohon khas untuk
roti ini, saya baca laporan tadi dikatakan bahawa wakil kementerian belum lagi bersemuka
dengan syarikat tersebut. Saya mintalah kementerian ini supaya menghalang kenaikan
pada ketika ini. Kita masih lagi dibelenggu, di bawah bayangan pandemik. Rakyat masih
susah. Kita sebutkan bermacam subsidi, bantuan kepada rakyat. Akan tetapi, harga pula
naik. Sudahlah harga roti. Saya tidak nampak syarikat roti tersebut ada keperluan untuk
dinaikkan harga roti. Dia tidak rugi.

Kita, 18 bulan kita dibayangi oleh pandemik. Syarikat ini tidak pernah tutup. Roti
tetap laku. Itu makanan asas untuk semua rakyat, khasnya golongan B40. Jadi, saya
minta kementerian supaya mengarahkan syarikat tersebut kekalkan harga yang sedia
ada. Itu saya rasa sangat mustahak. Kita bayangkan kalau hari ini sayur naik meningkat,
telur, ikan, naik banyak. Kalau zaman Yang Berhormat Kulim-Bandar Baharu jadi Yang
Berhormat Menteri KPDNHEP, saya rasa Pakatan Harapan sudah kena balun depan
belakang. Kaw-kaw kena balun sudan. Ini bukan soal politik.

Jadi, kita kena bersama untuk memastikan harga barangan dalam keadaan yang
sesuai dan berpadanan dengan pendapatan dan kemampuan rakyat. Saya sebagai ahli
jawatankuasa di bawah Jawatankuasa Pilihan Khas Pertanian dan Perdagangan Dalam
Negeri, saya mohon supaya kementerian ini supaya adakan libat urus segera dengan
jawatankuasa ini melibatkan daripada Ahli-ahli Parlimen, daripada kedua-dua pihak dalam
