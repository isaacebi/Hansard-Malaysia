DR.15.09.2021 59

Tegakkan keadilan, tadbir urus negara untuk meletakkan maslahah rakyat
sebagai keutamaan dan berikan hak kepada yang berhak. Kalau yang berhak itu Melayu,
beri. Kalau yang berhak itu Cina, beri. Kalau yang berhak itu India, Iban, Dayak, Kadazan,
bagi. Berikan hak kepada yang berhak dan prinsip itu lebih-lebih lagi kalau kita sebagai
Muslim, berasaskan kepada tegakkan yang maaruf, elakkan kemungkaran. Saya fikir ini
pesan untuk saya sendiri sebagai orang politik dan pesan juga kepada sekalian yang di
kalangan kita. Mudah-mudahan kita akan mendapat hidayah dan rahmat daripada Allah
SWT.

Sekian. [Berucap dalam bahasa Arab] Assalamualaikum warahmatullahi
wabarakatuh.

Timbalan Yang di-Pertua [Dato’ Mohd Rashid Hasnon]: Waalaikumussalam
warahmatullah. Terima kasih Yang Berhormat Kulim-Bandar Baharu. Seterusnya saya
jemput Yang Berhormat Jempol, 15 minit.

3.52 ptg.

Dato’ Haji Salim Sharif [Jempol]: Bismillahi Rahmani Rahim. Assalamualaikum
warahmatullahi wabarakatuh dan salam sejahtera. Terima kasih Tuan Yang di-Pertua
kerana mengizinkan saya untuk mengambil bahagian pada hari ini sebagai
membincangkan Usul Menjunjung Kasih Titah Tuanku.

Raja perintah adil dan saksama,

Kasih Baginda tiada terhingga,
Seisi dunia masyhur namanya,

Sekalian rakyat merasa bangga.

Terlebih dahulu izinkan saya merakamkan jutaan terima kasih kepada para
petugas barisan hadapan di seluruh negara yang telah berhempas pulas sejak negara
dilanda wabak COVID-19. Begitu juga para atlet negara yang telah berjuang sehabis baik
di kejohanan terbesar dunia temasya Sukan Olimpik dan Paralimpik Tokyo 2020. Syabas
dan tahniah saya ucapkan kepada semua yang terlibat termasuk kepada mantan Menteri
Belia dan Sukan.

Berbalik kepada topik perbincangan kita hari ini, titan baginda tempoh hari jelas
menunjukkan keprihatinan tuanku terhadap soal kesihatan dan keselamatan rakyat
sejagat. Tuanku juga menggesa semua pihak turut berlapang dada saling bekerjasama
secara bipartisan serta menunjukkan kematangan politik supaya kepentingan rakyat terus
menjadi agenda utama.

Isu yang berkaitan kestabilan politik negara sememangnya perlu mempunyai
batas dan titik noktah serta hendaklah dihentikan dengan kadar segera supaya rakyat
tidak seharusnya menjadi mangsa. Hal ini kerana masih ramai rakyat di luar sana yang
terkesan akibat COVID-19 dan perlu dibantu dengan sebaik mungkin supaya nasib hidup
mereka dapat dibela. Di kesempatan ini juga saya ingin mengucapkan tahniah kepada
kepimpinan Yang Amat Berhormat Bera yang telah melakar sejarah baharu dengan
memeterai Memorandum Persefahaman Transformasi dan Kestabilan Politik.

Begitu juga rakan-rakan pembangkang, saya telah juga membulatkan tekad
dengan mengetepikan segala perbezaan ideologi politik untuk kita bersama-sama
memacu kestabilan ekonomi dan kesejahteraan rakyat. Perkara ini sememangnya selari
dengan seruan tuanku supaya pihak mengamalkan demokrasi musyawarah dan mencari
penyelesaian demi mencapai matlamat Malaysia makmur, inklusif dan mampan.

Pagi ini juga menerusi kenyataan Istana Negara, tuanku telah menzahirkan rasa
syukur dan sukacita dengan kerjasama rentas parti yang telah dimeterai melalui MoU
pada 13 September 2021. Pada pagi ini di mana kenyataan media yang telah dikeluarkan
oleh Istana Negara telah menekankan bahawa baginda mengulangi pandangan Baginda
bahawa rakyat tidak sewajarnya dibebankan dengan kemelut politik yang tidak
berkesudahan ketika negara bergelut menghadapi isu kesihatan dan kelembapan
ekonomi akibat pandemik COVID-19.
