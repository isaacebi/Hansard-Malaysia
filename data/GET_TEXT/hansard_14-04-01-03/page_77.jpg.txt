DR.15.09.2021 69

menggunakan syarikat-syarikat yang dapat memberikan vaksin ataupun yang terlibat
tentang pengeluaran vaksin, kaya-raya. Bagaimana kita boleh sebagaimana Yang
Berhormat Pekan cadang tadi, beberapa cukai-cukai tertentu dengan tempoh yang
tertentu. Selepas pandemik selesai cukai itu kita batalkan.

Keempat Tuan Yang di-Pertua ialah kemiskinan. Kemiskinan bertambah akibat
COVID-19 ini. B40 jadi B50, M40 turun kepada M30 dan sebagainya. Ada satu kajian
daripada Universiti Malaysia Kelantan (UMK) menyebut bahawa berlaku penyusutan
simpanan, berlaku peningkatan kos, berlaku peningkatan hutang di kalangan rakyat.
Miskin bandar juga bertambah. Saya ingin bertanya kepada Kementerian Ekonomi,
apakah yang mereka lakukan bukan setakat perancangan tetapi tindakan-tindakan yang
konkrit untuk membasmi kemiskinan ini? Kita bukan hanya memberi ikan, kita bukan
hanya memberi kail, kita kena ajar mereka menggunakan jala.

01640

Kita kena ajar mereka untuk mencari ikan di laut dalam, bukan hanya memberi
kail dan juga joran, bukan hanya memberi ikan. Perkara kelima ialah pelaburan baru
kepada MITI. Memang disebut angka-angkanya begitu hebat tetapi kita hendak
pelaburan-pelaburan baru itu dibuat juga di kawasan pinggir bandar dan luar bandar.
Seperti di Pontian contohnya, kita ada tanah kerajaan, kita boleh sediakan tanah kerajaan
itu dan pusat industri baru adakan di Pontian.

Saya ingin bertanya mengenai pelaburan Microsoft. Microsoft ini Ahli-ahli Yang
Berhormat sedia maklum bahawa ia adalah syarikat gergasi teknologi global dan syarikat
Microsoft ini membuka kilang di Sedenak, betul-betul sempadan Pontian dalam Parlimen
Kulai. Apakah peluang rakyat untuk menyediakan tenaga kerja mahir dan juga tenaga
kerja separa mahir untuk kilang, pusat data Microsoft di Sedenak itu?

Perkara keenam disebut oleh Kementerian Pembangunan Usahawan, konsep
yang saya selalu sebut dalam media sosial saya iaitu ‘bangsa usahawan’. Terima kasih
kerana Menteri menggunakan konsep yang telah saya utarakan sebelum ini, nama
‘bangsa usahawan’. Saya ingin tahu, apakah perincian bangsa usahawan yang
Kementerian Pembangunan Usahawan ingin laksanakan?

Kementerian ini antara kementerian yang paling sedikit dapat bajet di kalangan
semua kementerian. Satu lagi ialah Kementerian Perpaduan. Yang Berhormat Menterinya
ada di sini. Amat tidak adil memberikan Kementerian Perpaduan yang sebegitu penting
dengan bajet sebegitu kecil. Begitu juga amat tidak adil memberikan bajet yang sebegitu
kecil untuk satu kementerian yang penting bagi mewujudkan usahawan di negara kita.
Apa rancangan kementerian untuk contoh, memperbanyakkan promosi eksport PKS,
terutama PKS bumiputera dan juga di luar bandar?

Perkara ketujuh ialah KPLB. Saya cadang perlu bina pusat-pusat pemasaran
online desa. Kita tahu bahawa business online menjadi perkara yang cukup trending dan
cukup popular dan cukup praktikal ketika COVID-19. Maka, kita ingin mencadangkan
supaya KPLB menumpukan perkara itu. Namun, pastikan ia dapat menaikkan pendapatan
rakyat di luar bandar dan kita latih rakyat di luar bandar untuk juga terlibat dalam business
online.

Perkara kelapan, tidak disebut dalam MOU kerajaan dan juga pembangkang
mengenai satu akta yang saya fikir amat penting iaitu Akta Dana Politik atau Akta Kawal
Selia Dana Politik atau Akta Dana dan Perbelanjaan Politik. Pada tahun 2015 dan tahun
2016, Tuan Yang di-Pertua juga tahu bahawa kita sudah ada iaitu drafnya, Political
Donation and Expenditure Act 2016 (PDEA), dengan izin. Kenapa tidak dilaksanakan
perkara itu? Saya juga ingin tahu perincian terhadap Pelan Anti Rasuah Nasional, Pelan
Anti Rasuah Organisasi yang disebut dalam Titah.

Kembali kepada PDEA atau ADP atau apa juga namanya yang berhubung
tentang Akta Dana Politik ini, maka ia perlu diadakan kerana pemberi dan penerima dana
politik tidak patut dizalimi. Saya tidak mahu bercerita panjang dalam Dewan Rakyat ini
tetapi saya ialah salah seorang mangsa kezaliman dana politik yang tidak diaktakan.
Kalau kita hendak cerita, panjang ceritanya tetapi itulah menyebabkan saya jadi kluster
mahkamah.
