DR.15.09.2021 17

dengan skuad kebangsaan. Selaku presiden salah sebuah kelab yang sedang bersaing
dalam Liga Perdana Malaysia, hari ini persoalan ini sangat menarik perhatian saya.

Sejak kebelakangan ini seolah-olah pihak berkepentingan dalam sukan ini lebih
cenderung untuk menaturalisasikan pemain-pemain luar berbanding mengguna pakai
tenaga-tenaga muda yang menunjukkan prestasi yang baik di peringkat domestik. Saya
boleh menyokong langkah-langkah ini demi kebaikan bola sepak dalam negara. Cuma
perkara ini seolah-olah tidak selaras dengan hasrat kementerian seperti mana yang
dijawab Yang Berhormat Menteri juga tadi untuk menonjolkan lebih ramai golongan muda
ke peringkat antarabangsa. Jadi mohon kementerian memberikan pandangan terhadap
perkara ini. Terima kasih.

Dato’ Seri Ahmad Faizal bin Azumu: Terima kasih Yang Berhormat. Saya kira
itu pandangan yang amat baik bagi kementerian dan juga sukan bola sepak di negara ini
kerana kita juga berpandangan bahawa program naturalisasi bagi pemain di dalam
pasukan kebangsaan ini adalah satu pendekatan jangka pendek. Akan tetapi kita juga
sedia maklum bahawa kita mempunyai program seperti Program Pembangunan Bola
Sepak Negara (PPBN) ini yang akan mencungkil bakat-bakat baru di dalam bola sepak
ini.

Dalam masa yang sama, sebenarnya pada waktu yang sekarang ini ada kita
mempunyai ramai pemain-pemain yang sedang belajar dan berlatih di luar negara dan
insya-Allah apabila tiba masanya mereka ini akan ditonjolkan bagi mewakili negara kita
dan saya harap suatu hari nanti sukan bola sepak yang merupakan sukan yang paling
diminati di negara ini akan dapat mengharumkan nama negara dengan bersaing di
peringkat yang tertinggi di dunia ini. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
ketiga. Baik, berkaitan yang sama ya. Sila Yang Berhormat Muar.

Tuan Syed Saddiq bin Syed Abdul Rahman [Muar]: Sedikit sahaja. Terima
kasih Tuan Yang di-Pertua. Saya apabila tengok Yang Berhormat Tambun dengan Yang
Berhormat Jerlun saling jawab soalan seperti kekasih yang putus cinta kembali bersama
semula untuk tanya soalan yang lebih pertinent, dengan izin.

Dato’ Haji Che Abdullah bin Mat Nawi [Tumpat]: Tiga segi itu.

Tuan Syed Saddiq bin Syed Abdul Rahman [Muar]: Saya ingin mohon kepada
Yang Berhormat Menteri untuk desak kepada MKN untuk mempercepatkan proses
pembukaan industri gym sebab banyak gym operators yang sedang tunggu untuk “gulung
tikar’ jika tidak dapat dibuka dan juga sukan-sukan lain yang bukan dikategorikan sebagai
hiburan seperti boling. Saya tahu Yang Berhormat Menteri pun pakar juga main boling
untuk dibenarkan dibuka semula kerana ia merupakan sukan dan harus diberikan
pengiktirafan yang sewajarnya. Jika tidak banyak industri ini seperti ini akan teruk
terkesan. Terima kasih.

Dato’ Seri Ahmad Faizal bin Azumu: Terima kasih Yang Berhormat Muar.
Benar, kita juga berasa begitu kasihan kepada operator-operator fasiliti-fasiliti sukan dan
juga penggemar ataupun pengguna-pengguna gimnasium dan sebagainya. Oleh
disebabkan perkara itu, kita juga sedang berurusan dengan cukup rapat dengan
Kementerian Kesihatan.

Kita telah pun menyediakan cadangan untuk mengadakan SOP yang ketat bagi
membolehkan fasiliti-fasiliti sukan ini dibuka dan saya percaya buat masa sekarang ini
pihak Kementerian Kesihatan Malaysia sedang memperhalusi cadangan-cadangan yang
dibuat. /nsya-Allah dalam masa yang terdekat ini dapatlah kita kembali membuka
gimnasium dan juga sukan-sukan rekreasi seperti boling ini dapat beroperasi semula
dengan SOP dan juga masalah ventilasi yang perlu kita perbaiki untuk menghadapi
masalah COVID-19 sekarang ini. Terima kasih Yang Berhormat.

9. Tuan Haji Wan Hassan bin Mohd Ramli [Dungun] minta Menteri Kesihatan
menyatakan, keberkesanan Talian Bantuan Sokongan Psikososial yang diwujudkan
semenjak 25 Mac 2020 untuk membantu rakyat yang mengalami gangguan kesihatan
mental sepanjang pandemik COVID-19 ini melanda.
