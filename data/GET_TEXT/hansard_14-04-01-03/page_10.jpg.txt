2 DR.15.09.2021

diproses, akan dikesan dan juga akan diberikan kewarganegaraan sekiranya memenuhi
syarat? Terdapat juga dakwaan yang mengatakan masih ramai lagi warga asal, orang
asal, orang Penan di Sarawak dan juga di Sabah tidak mempunyai pengenalan diri.

Apakah langkah-langkah way forward pihak Kementerian Dalam Negeri untuk
mengesan dan juga apakah timeline ataupun jangka masa kerajaan untuk memastikan
populasi tidak mempunyai pengenalan diri ini diberikan hak kewarganegaraan?

Dato’ Sri Dr. Haji Ismail bin Haji Mohamed Said: Terima kasih Yang Berhormat
Sibuti. Saya hendak sebut sekali lagi tentang langkah-langkah yang kita buat knususnya
bagi mana-mana individu yang belum mempunyai identiti di Sarawak, di mana kita telah
wujudkan satu Jawatankuasa Khas Status Kewarganegaraan Peringkat Negeri Sarawak
dan kita bincang bersama melalui Kementerian Dalam Negeri. Kita harap kerjasama ini
dapat kita teruskan bagi memastikan semua individu yang disebut oleh Yang Berhormat
tadi dapat kita berikan kad identiti mereka.

Begitu juga tentang di mana kita telah tukarkan Pasukan Petugas Khas (PPK) ini
yang ditubuhkan pada tahun 2015 kepada Program MEKAR kita, di mana mobile kita akan
turun ke kawasan pedalaman sepertimana yang saya sebutkan sebelum ini. Kita juga
mengalu-alukan kementerian yang lain memberikan data-data sama ada Kementerian
Kesihatan Malaysia atau MOSTI memberikan data kepada kita. Mana-mana individu yang
telah menerima vaksin untuk salurkan maklumat kepada pihak Kementerian Dalam Negeri
untuk kita mengambil tindakan yang selanjutnya. Terima kasih.

Dr. Maszlee bin Malik [Simpang Renggam]: Terima kasih Tuan Yang di-Pertua.
Assalamualaikum warahmatullahi wabarakatuh. Berkaitan dengan mereka yang tidak
mempunyai warganegara tetapi ini ada kaitan iaitu isu pelajar-pelajar asing yang belajar
di Malaysia yang visanya telah tamat tempoh dan ingin memperbaharui. Saya menerima
banyak komen daripada mereka yang mereka diarahkan untuk keluar dan kemudian
pulang semula ke Malaysia untuk memperbaharui visa mereka.

Jadi, saya harap Kementerian Dalam Negeri tidak meletakkan syarat sedemikian
kerana ia akan meningkatkan lagi risiko apabila mereka keluar dan pulang kembali. Kalau
boleh mereka memperbaharui visa di dalam negara sendiri. Terima kasih Tuan Yang di-
Pertua.

01010

Dato’ Sri Dr. Haji Ismail bin Haji Mohamed Said: Terima kasih Yang Berhormat
Simpang Renggam yang selalu mahu memastikan kebajikan pelajar di dalam negara kita
dan juga pelajar dari luar negara terbela dari segi kebajikan dan juga identiti mereka. Saya
nak nyatakan bahawa kerajaan melalui Kementerian Dalam Negeri sentiasa bersikap
terbuka. Mana-mana pelajar yang mempunyai tamat tempoh visa untuk belajar di dalam
negara kita boleh berhubung dengan pihak Jabatan Imigresen Malaysia dan kita tidak
akan bertindak kejam untuk mengambil tindakan yang keterlaluan.

Akan tetapi, kita akan memberikan khidmat nasihat yang sewajarnya kepada
pelajar tersebut bagi membolehkan kerjasama di antara negara-negara luar yang mahu
supaya menjadikan hasrat Kerajaan Malaysia menjadikan Malaysia di antara hab
pendidikan yang terkenal dalam dunia kita. Terima kasih— di peringkat antarabangsa,
terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri.

Dr. Maszlee bin Malik [Simpang Renggam]: Yang Berhormat Timbalan
Menteri, kalau boleh perkara itu dipermudahkan kerana banyak aduan, mereka terpaksa
keluar dan datang semula untuk buat visa.

Dato’ Sri Dr. Haji Ismail bin Haji Mohamed Said: Ya, minta Yang Berhormat—
kalau Yang Berhormat sudah ada data-data tersebut, boleh bekalkan kepada saya untuk
kita mengambil tindakan yang sewajarnya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Saya benarkan satu soalan tambahan yang ketiga daripada
Yang Berhormat Ipoh Barat. Terima kasih.
