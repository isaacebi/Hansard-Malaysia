DR.15.09.2021 27

insya-Allah kita boleh tamat sekitar 7.30 malam. Saya sekarang menjemput Yang
Berhormat Pengerang.

11.42 pg.

Dato’ Sri Azalina Othman Said [Pengerang]: Terima kasih Yang Berhormat
Tuan Yang di-Pertua. Saya ingin mengucapkan terima kasih kerana diberikan peluang
dan ruang untuk turut serta mengambil bahagian di dalam perbahasan menjunjung kasih
titah Kebawah Duli Yang Maha Mulia Seri Paduka Baginda Yang di-Pertuan Agong yang
berlaku pada 13 September 2021.

Saya juga mengucapkan terima kasih kepada Pengerusi Backbenchers yang
baharu Yang Berhormat Pasir Salak kerana memberikan saya peluang mewakili sebagai
pembahas yang pertama pada hari ini. Saya sebenarnya hanya nak menyentuh dua
perkara sahaja. Pertama sekali berkenaan dengan angka 114 yang telah dititah oleh Yang
di-Pertuan Agong yang mana Yang Amat Berhormat Bera diberikan pengabsahan sebagai
Yang Amat Berhormat Perdana Menteri.

Perkara 40(2)(a) dan 43(2)(a) dengan selaras pelantikan oleh Yang di-Pertuan
Agong dan ini berlaku suka tidak suka tentang wujudnya kekhilafan yang menimbulkan
terkilan dan dukacitanya Istana Negara kerana Ordinan Darurat tidak dibahaskan dan
dibatalkan di Dewan yang mulia ini. [Tepuk]

Walaupun Proklamasi Darurat tamat pada 1 Ogos 2021. Ini satu sejarah hitam
yang perlu kita sebagai wakil rakyat menyedari bahawa kuasa yang ada pada kita tidak
boleh dikotak-katikkan. Apa yang harus kita belajar juga daripada insiden ini ialah sebagai
Ahli-Ahli Parlimen yang berpegang kepada prinsip Raja Berperlembagaan dan Demokrasi
Berparlimen, kita terikat kepada Perlembagaan tidak kisah mana kita duduk. Kita tidak
boleh buat sesuka hati kita hanya kerana kita ada kuasa, kerana kuasa kita adalah
sementara.

Dari rakyat kita dipilih, dan kepada rakyat kita akan dinilai, kerana kuasa kita
adalah sebenarnya kuasa rakyat Tuan Yang di-Pertua. Rakyat telah mewakilkan kuasa
kepada kita. Itu sebabnya orang barat berkata rumah ini disebut dengan izin ‘The August
House’ bukan hanya rumah bulan Ogos tetapi rumah yang menyentuh kepada kod konsep
Temple of Democracy. Maknanya ini adalah rumah kita. Kita adalah tuan rumah kepada
Parlimen pada hari ini mengikut perlembagaan. [Tepuk]

Itu sebabnya saya mengalu-alukan niat dan tindakan kerajaan hari ini di bawah
kepimpinan Yang Amat Berhormat Perdana Menteri kesembilan yang mewujudkan MoU
Persefahaman, Transformasi dan Kestabilan Politik 2021 antara kerajaan dan pihak
pembangkang iaitu melalui blok Pakatan Harapan sebagai langkah bentuk kerjasama
dwipartisan menjulang semangat Keluarga Malaysia selaras dengan titah Yang di-Pertuan
Agong ke arah mencapai matlamat ‘Malaysia Makmur, Inklusif dan Mampan’.

Titah Yang di-Pertuan Agong untuk demokrasi bermusyawarah dalam mencari
penyelesaian kepada apa juga permasalahan maka Yang di-Pertuan Agong mengalu-
alukan keterbukaan kerajaan dengan memberi peluang kepada semua Ahli-ahli Parlimen
untuk terlibat dalam tadbir urus negara. Kerjasama ini bakal bentuk landskap politik
baharu dalam membawa perubahan dalam sistem pentadbiran negara.

Titah Yang di-Pertuan Agong juga menyatakan penekanannya yang menang tidak
menang semua dan yang kalah tidak kalah semua. Maka 44 daripada Ahli Parlimen yang
tidak memegang jawatan di blok kerajaan, 105 dari blok pembangkang akan diharap dapat
memainkan peranan untuk negara atas semangat perpaduan kesepakatan, kebersamaan
keluarga Malaysia dan bukan keluarga 69.

Oleh itu saya bagi pihak geng 44, Tuan Yang di-Pertua, geng tidak ada jawatan
di belakang ini, ingin memberi sedikit pandangan, cadangan, teguran kepada kerajaan
dengan harapan menerima dengan hati dan tangan yang terbuka. Janganlah mulut kata
ya, akan tetapi hati kata lain.

Pertama saya hendak sentuh tentang transformasi pentadbiran. Payung
transformasi pentadbiran sudah tentu Akta Anti Lompat Parti. Sebenarnya Yang
