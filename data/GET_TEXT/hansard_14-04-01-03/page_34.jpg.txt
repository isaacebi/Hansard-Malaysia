26 DR.15.09.2021

Inisiatif ini telah memberi manfaat kepada 5,913 penyewa MARA di seluruh negara.
Terima kasih Tuan Yang di-Pertua.

Tuan Yang di-Pertua: Terima kasih. Oleh kerana masa telah tamat, tiada soalan
tambahan. Maaf. Terima kasih Yang Berhormat Menteri. Ahli-ahli Yang Berhormat,
sekarang tamatlah sesi untuk waktu Pertanyaan-pertanyaan Bagi Jawab Lisan pada hari
ini. Terima kasih Ahli-ahli Yang Berhormat semua.

[Sesi untuk Pertanyaan-pertanyaan bagi Jawab Lisan tamat]

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

11.41 pg.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Tuan Yang di-Pertua,

“Bahawa mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan ditangguhkan
sehingga jam 7.30 malam dan selepas itu Majlis Mesyuarat akan
ditangguhkan sehingga jam 10.00 pagi, hari Isnin, 20 September 2021.”

Tuan Yang di-Pertua: Ada yang menyokong?

Tuan Che Alias bin Hamid [Kemaman]: Tuan Yang di-Pertua, saya mohon
menyokong.

Tuan Yang di-Pertua: Terima kasih. Ahli-ahli Yang Berhormat, sekarang saya
kemukakan masalah kepada Majlis untuk diputuskan. Masalahnya ialah usul seperti yang
dikemukakan tadi hendaklah disetujukan.

[Usul dikemuka bagi diputuskan; dan disetujukan]

USUL

MENJUNJUNG KASIH TITAH SERI PADUKA
BAGINDA YANG DI-PERTUAN AGONG

Aturan Urusan Mesyuarat dibaca bagi menyambung semula perbahasan yang
ditangguh atas masalah;

“Bahawa suatu ucapan yang tidak sepertinya dipersembahkan kepada
Seri Paduka Baginda Yang di-Pertuan Agong, demikian bunyinya;

“Ampun Tuanku,

Patik, Yang di-Pertua dan Ahli-ahli Dewan Rakyat
Malaysia di dalam Persidangan Parlimen, memohon
ampun mempersembahkan suatu ucapan yang ikhlas
daripada Majlis Dewan Rakyat mengucapkan berbanyak-
banyak syukur dan menjunjung kasih kerana Titah Tuanku
semasa membuka Penggal Keempat Parlimen Keempat
belas”. [14 September 2021]

Tuan Yang di-Pertua: Ahli-ahli Yang Berhormat, saya telah dapat senarai.
Terdapat 26 orang hari ini. Saya harap dapat memberikan 15 minit pada setiap orang,
