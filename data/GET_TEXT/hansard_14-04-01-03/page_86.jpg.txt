78 DR.15.09.2021

Akan tetapi, kita telah berbincang panjang, kita telah menyatakan bahawa kalau
anak-anak muda berumur 18 tahun ini kita benarkan mereka menjadi tentera dan polis
dan mereka menggalang nyawa mereka untuk mempertahankan negara, tetapi mengapa
pula apabila datang untuk mereka membuat pilihan, memilih kerajaan, kita katakan
mereka ini tidak layak, mereka masih mentah, mungkin mereka tidak cukup umur untuk
membuat keputusan bagi memilih sebuah kerajaan. Jadi, alhamdulillah antara perkara
yang kita sebut dalam MoU itu, bahawa undi 18 tahun ini mesti kita selesaikan dan mereka
yang berumur 18 tahun ini mesti boleh mengundi dalam pilihan raya yang akan datang.

Keduanya, tentang pembaharuan Parlimen ini sendiri. Sistem yang kita ada, yang
telah pun berjalan baik tetapi kita lihat ada kepincangan-kepincangan yang berlaku. Jadi,
sudah tentu kita mahu sistem yang kita ada ini diperbaiki dan semua juga kepentingan ini
dapat kita selesaikan. Alhamdulillah, ini juga telah pun termaktub dalam MoU itu.

Seterusnya ialah, kita hendak melihat bahawa semua yang disebut secara hitam
dan putih dalam MoU itu dapat kita laksanakan. Oleh sebab itu, saya kira Ketua
Pembangkang telah pun menyebut, walaupun kami bersetuju untuk bersama-sama
dengan kerajaan PM Ismail Sabri ini memastikan bahawa kita dapat bersama-sama
membangunkan negara.

Kami tidak dan tidak menjadi sebahagian daripada eksekutif. Kami menyokong
untuk memastikan apa juga yang telah diperkatakan, apa yang telah dijanjikan dalam MoU
itu dapat dilaksanakan. Sekiranya ia hanya tinggal kata-kata, sudah pasti kami akan
mengambil tindakan. Seterusnya, tidak berdiam diri tetapi terus menjadi pembangkang
yang akhirnya akan menolak apa juga yang akan dilaksanakan oleh kerajaan sekiranya
tindakan-tindakan yang disebut tidak dilaksanakan.

Tuan Yang di-Pertua, keduanya saya hendak menyebut tentang pandemik
COVID-19. Saya melihat bahawa sudah tiba masanya angka-angka yang disebut oleh
kementerian setiap hari, kadang-kadang angka-angka yang disebut dan dicatatkan itu
tidak memberikan makna apa-apa kepada kita. Sebagai contohnya, apa gunanya kita
menyebut tentang kes-kes baharu, jumlah kes, kes-kes yang sembuh harian, kes-kes
yang aktif dan sebagainya.

Saya kira kena ada satu cara melaporkan supaya laporan itu lebih bersifat objektif.
Rakyat di bawah sudah penat dan lelah dihidangkan dengan angka-angka yang saya kira
tidak memberikan manfaat, sekadar untuk makluman sahaja. Ini tidak akan memberikan
apa-apa makna kepada kita.

[Tuan Yang di-Pertua mempengerusikan Mesyuarat]

Oleh sebab itu saya mencadangkan kerajaan lebih memberikan angka-angka
ataupun maklumat-maklumat yang lebih positif, yang lebih memberi makna supaya
memotivasikan rakyat di bawah supaya bersama-sama memerangi COVID-19 ini. Untuk
bersama-sama mengambil tindakan memastikan COVID-19 ini dapat dilandaikan. Jadi,
saya cadangkan supaya kerajaan melihat balik, adakah angka-angka yang sentiasa kita
pamerkan itu memberikan manfaat atau tidak kepada kita semua.

Di samping itu, saya kira ada juga cadangan supaya kerajaan harus memberikan
penekanan yang lebih kepada rakyat di negara kita supaya bersama-sama memperbaiki
kedudukan diri kita. Maknanya dengan melakukan senaman yang lebih dengan memakan
makanan yang lebih supaya akhirnya kita tidak bergantung kepada apa yang disediakan
oleh Kementerian Kesihatan ataupun agensi-agensi lain. Ini bermaksud, harus ada
tindakan-tindakan yang dikira tindakan yang lebih personal untuk pastikan kita semua
menjaga diri kita.

01730

Tuan Yang di-Pertua, seterusnya saya hendak menyebut tentang apa yang
sedang berlaku khususnya di negeri saya di Kedah. Saya melihat sekarang ini hak Kedah
hampir seluruh daerah di Kedah berada dalam keadaan red zone. Kenaikan jumlah
mereka yang dijangkiti dengan COVID-19 ini tiba-tiba melonjak dalam masa dua bulan
yang lepas ini kepada satu angka yang amat menggerunkan.
