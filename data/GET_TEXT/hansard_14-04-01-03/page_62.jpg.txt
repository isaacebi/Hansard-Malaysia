54 DR.15.09.2021

Berhormat di Dewan yang mulia ini dan juga seluruh rakyat Malaysia supaya menghayati
sejarah kemerdekaan negara dan pembentukan Malaysia.

Tuan Yang di-Pertua, Dewan yang mulia ini harus diingatkan bahawa
pengisytiharan bilakah sebenarnya hari kelahiran Malaysia itu telah terlewat selama 48
tahun selepas Perjanjian Pembentukan Malaysia ditandatangani United Kingdom, the
Federation of Malaya, Singapura, Sabah dan Sarawak pada 16 September 1963.

Pengisytiharan tersebut hanya dilakukan pada 19 Oktober 2009 oleh Yang
Berhormat Pekan selaku Yang Amat Berhormat Perdana Menteri pada ketika itu di Dewan
yang mulia ini semasa menjawab satu soalan tentang Hari Malaysia. Kemudian, selepas
itu Hari Malaysia diamalkan sebagai cuti unum bermula 16 September 2010 dan hanya
pertama kali diraikan sebagai satu sambutan rasmi kerajaan pada 16 September 2011
iaitu 50 tahun selepas pembentukan Malaysia.

Tentunya rakyat Malaysia terutama sekali generasi muda tertanya-tanya apakah
sebenarnya yang telah terjadi? Kenapa hari kelahiran negara tercinta ini telah dinafikan
dalam sambutan hari jadi selama 50 tahun dan yang lebih penting lagi ialah kenapakah
fakta-fakta sejarah tentang pembentukan Malaysia ini tidak dimuatkan sepenuhnya secara
terperinci di dalam buku-buku teks mata pelajaran Sejarah dalam sistem persekolahan
Malaysia?

Oleh itu Tuan Yang di-Pertua, ekoran daripada titah diraja ini, Tuaran meminta
Kerajaan Persekutuan melalui Kementerian Pendidikan supaya memperbetulkan fakta-
fakta sejarah tersebut. Kerajaan harus mempertimbangkan untuk melaksanakan mata
pelajaran Ketatanegaraan dalam sistem persekolahan Malaysia bermula daripada tadika
sehinggalah ke universiti.

Satu lagi pertanyaan rakyat termasuk golongan generasi muda ialah sejak
sambutan rasmi Hari Malaysia diadakan pada tahun 2011, sambutan hanya digilir-gilirkan
di antara Sabah dan Sarawak. Sudah 11 tahun kita raikan Hari Malaysia tetapi warga ibu
kota Kuala Lumpur belum lagi menikmati sambutan tersebut. Apa sudah jadi? Kenapa?

Tuan Yang di-Pertua, Tuaran ingin bertanya apakah kerajaan pimpinan Yang
Amat Berhormat Bera akan memulakan Sambutan Hari Malaysia ini dilaksanakan di
Semenanjung Malaysia selepas ini? Dalam bentuk apakah Hari Malaysia serta sejarah
pembentukan Malaysia boleh dihayati oleh seluruh rakyat Malaysia supaya akhirnya dia
akan menjadi jati diri rakyat Malaysia sepertimana yang telah dititahkan oleh Tuanku
dalam titah diraja tersebut.

Tentunya sejarah pembentukan Malaysia tidak lengkap jika sekiranya tidak ada
kesungguhan untuk melaksanakan Kandungan Perjanjian Pembentukan Malaysia 1963
tahun ini sepenuhnya. Kerajaan Pakatan Harapan yang lalu telah pun mengenal pasti 21
perkara untuk dilaksanakan. Malah, 17 perkara sudah pun dipersetujui untuk
dilaksanakan.

Tuaran juga meminta kerajaan memberitahu Dewan yang mulia ini sejauh
manakah kejayaan pelaksanaan 17 perkara yang telah pun dipersetujui tersebut dan
apakah langkah-langkah yang sedang diambil untuk memastikan agar lima lagi perkara
yang belum dipersetujui itu dapat dipersetujui dan akhirnya dilaksanakan.

Sementara itu, Tuaran ingin mencadangkan supaya hal-hal yang berkaitan dalam
perbincangan dalam kajian pelaksanaan MA63 ini di declassify dokumen-dokumen
tersebut sebab tidak wajar, pada pandangan Tuaran ini tidak wajar diletakkan di bawah
Akta Rahsia Rasmi ataupun Official Secrets Act (OSA) 1972.

Sebab ini adalah perkara sejarah yang sepatutnya diketahui oleh rakyat, yang
sepatutnya diketahui umum. Apa yang rahsia sangat sehingga anda diletakkan di bawah
OSA? Declassify biar rakyat sendiri yang mengetahui apakah kandungan-kandungannya
dan dengan cara demikian baharulah rakyat dan negara ini pemimpin-pemimpin dan
semuanya akan dapat menghayati apa yang dipanggil sebagai Malaysia Agreement 1963
(MA63) ini.

Menjunjung kasih Seri Paduka Baginda Yang di-Pertuan Agong juga pada point
42 muka surat 11 yang telah memperakui bahawa jurang pembangunan antara wilayah
dan negeri masih wujud khususnya Sabah dan Sarawak.
