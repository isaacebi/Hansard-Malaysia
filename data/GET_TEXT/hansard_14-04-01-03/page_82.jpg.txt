74 DR.15.09.2021

Kita perlu yakin bahawa sinar cahaya di hujung terowong semakin jelas. Dengan kadar
vaksinasi yang tinggi ketika ini, insya-Allah tidak mustahil kita akan dapat beralih ke fasa
endemik dan seterusnya kembali ke fasa pra-pandemik.

Di sini saya ingin terlebih dahulu mengambil kesempatan untuk mengucapkan
tahniah kepada Yang Amat Berhormat Bera, Dato’ Sri Ismail Sabri bin Yaakob di atas
pelantikan sebagai Perdana Menteri Malaysia yang kesembilan. Demikian ucapan tahniah
saya kepada Ahli-ahli Parlimen yang terpilih yang dilantik sebagai anggota pentadbiran,
baik sebagai Menteri mahupun Timbalan Menteri.

Tuan Yang di-Pertua, meneruskan ucapan saya ini kita juga tidak harus lupa
bagaimana tempoh yang sangat singkat lebih kurang setahun enam bulan Kerajaan
Perikatan Nasional pimpinan Tan Sri Dato’ Haji Mahiaddin bin Haji Md Yassin berjaya
memimpin negara dengan baik menghadapi episod paling kritikal negara berhadapan
dengan pandemik COVID-19 dan juga krisis politik dan krisis ekonomi. Tahniah dan terima
kasih kepada Yang Berhormat Pagoh berserta barisan Kabinetnya di atas pencapaian
yang hebat mengambil kira suasana yang sangat menyukarkan ini.

Dalam suasana sukar ini, Kerajaan Perikatan Nasional telah terus komited
memimpin, menyediakan pelbagai dasar dan polisi bagi memastikan negara dapat
bertahan dalam situasi yang genting bermula sejak Mac 2020 sehingga Ogos 2021.
Dalam mendepani strategi akhir atau exit plan daripada kemelut pandemik Pelan
Pemulihan Negara telah diperkenalkan sebagai kunci utama bagi membuka pintu ke fasa
endemik iaitu fasa kita hidup bersama ataupun coexist dengan virus COVID-19. Fasa
endemik adalah soft landing sebelum kita kembali ke era pra pandemik insya-Allah.
Semoga Allah SWT segera mengangkat wabak ini dari bumi Malaysia.

Beberapa strategi telah dirangka dengan langkah-langkah drastik mengikut lunas-
lunas perundangan. Program-program saringan besar-besaran yang dilaksanakan bagi
memastikan proses trace, track and isolate dilakukan secara terancang dan strategi utama
kerajaan dalam tempoh ini tertumpu kepada program vaksinasi di bawah Program
Imunisasi COVID-19 Kebangsaan (PICK).

Dalam soal vaksinasi di Malaysia kredit sewajarnya diberikan kepada
Kementerian Kesihatan Malaysia, Kementerian Sains, Teknologi dan Inovasi, JKJAV
termasuk juga ProtectHealth Sdn. Bhd. yang bertungkus-lumus sejak awal bagi
memastikan program vaksinasi negara berjalan dengan lancar. Kadar vaksinasi negara
berada pada momentum yang terbaik ketika ini dengan kadar populasi dewasa yang
menerima vaksin lengkap menghampiri 80 peratus.

01710

Berdasarkan unjuran KKM dalam laman web COVIDNOW, dalam tempoh kurang
daripada 10 hari lagi kita akan mencapai sasaran 80 peratus dewasa menerima vaksinasi
lengkap. Manakala, dalam tempoh sebulan insya-Allah kita akan mencapai 100 peratus
populasi dewasa menerima dos lengkap.

Ini merupakan kejayaan yang penting dan sewajarnya diuar-uarkan kepada
semua rakyat di negara ini sekali gus memberikan harapan bahawa tidak lama lagi negara
akan berada di fasa endemik seterusnya ke fasa pra-pandemik. Inilah sebuah kejayaan
yang diimpikan oleh rakyat meskipun di sebalik cemuhan golongan yang tidak pernah
mahu mengerti dengan melemparkan pelbagai tohmahan bahawa negara sedang gagal.

Pihak tersebut sekadar menangguk di air keruh sekali gus menjelaskan sikap
mereka sendiri yang sebenarnya telah gagal memimpin negara walaupun diberi peluang
memerintah untuk tempoh 22 bulan. Bagaimana mereka dengan yakin bercakap soal
kegagalan Kerajaan Perikatan Nasional dalam kerajaan masih bertungkus-lumus
menyingsing lengan dengan segala kudrat membawa negara ini keluar daripada
pandemik seperti yang kita lihat pada hari ini.

Sebenarnya pihak yang sama juga pernah mendakwa negara diambang
kebankrapan satu ketika dahulu dengan dakwaan hutang negara sudah mencecah lebih
RM1 trilion seterusnya ia dicanangkan ke seluruh dunia. Namun apabila Perikatan
Nasional memerintah, tidak timbul meskipun kerajaan berdepan dengan situasi pandemik
