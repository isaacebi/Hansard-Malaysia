DR.15.09.2021 49

Sambil-sambil itu, apa yang kita lihat rakyat sendiri mencari sumber dana bagi
menampung keperluan mereka sendiri. Antaranya ialah moratorium yang telah pun
diluluskan, terima kasih banyak. Moratorium pinjaman.

01500

Itu pun membantu rakyat. Kemudian rakyat sendiri keluarkan duit daripada
KWSP. Kesemuanya berjumlah RM350 bilion. Ini duit rakyat sendiri yang tidak sepatutnya
dianggap sebagai sebahagian daripada bantuan daripada kerajaan. Ini bukan duit
kerajaan, ini duit rakyat, ya. RM350 bilion telah pun dikeluarkan. Jadi, inilah keadaan yang
kita hadapi sekarang.

Seterusnya Tuan Yang di-Pertua, saya ingin menyentuh sedikit mengenai Majlis
Pemulihan Negara (MPN). Sebenarnya MPN ini telah dicadangkan oleh Yang Berhormat
Langkawi sewaktu menghadap Yang di-Pertuan Agong. Sejurus kemudian kerajaan di
bawah Yang Berhormat Pagoh mengumumkan bahawa kerajaan ketika itu hendak
melakukan Pelan Pemulihan Negara. Tidak apalah, kita anggap itu sebagai mungkin
ciplak idea daripada Yang Berhormat Langkawi tetapi asalkan dapat membantu rakyat,
kita tidak menghalang ya.

Kemudian Yang Berhormat Menteri Kewangan setelah berjumpa dengan Yang
Berhormat Langkawi, bincang mengenai MPN ini, sejurus kemudian membuat
pengumuman pula bahawa kerajaan ingin menubuhkan MPN tetapi melantik pula Yang
Berhormat Pagoh menjadi Pengerusinya... [Ketawa]

Jadi, perkara itu terbawa-bawa sampailah ke kerajaan baharu yang sekarang ini
dipimpin oleh Yang Berhormat Bera. Kita dikejutkan sekali lagi apabila diumumkan pula
bahawa Yang Berhormat Pagoh terus menjadi Pengerusi kepada MPN bertaraf Menteri.
Saya sudah sebut sudah semalam. Apakah agaknya yang boleh Yang Berhormat Pagoh
lakukan? Ya, sebagai seorang Pengerusi bertaraf Menteri bagi Majlis Pemulihan Negara
yang tidak mampu beliau lakukan sewaktu beliau memegang jawatan tertinggi negara,
Perdana Menteri dengan kuasa darurat... [Tepuk]

Beberapa Ahili: ...Betul, betul.

Dato’ Seri Utama Haji Mukhriz Tun Dr. Mahathir [Jerlun]: Kalau zaman itu pun
dia tidak boleh buat, kenapakah waktu ini dia boleh buat? Jadi itu persoalan dia. Apa yang
kita cadangkan bezanya di antara MPN cadangan Yang Berhormat Langkawi dan yang
dibuat oleh kerajaan ialah bahawa kita hendak guna idea-idea, cetusan pemikiran
daripada pakar-pakar dalam bidang-bidang yang relevan untuk mencadangkan satu
pendekatan yang terbaik bagi menyelamatkan keadaan dalam negara kita ini.

Sebaliknya kita dapati apa yang dicadangkan ialah hanya 50 peratus anggota
MPN kerajaan ini adalah daripada pakar, 25 peratus merupakan ahli politik, mungkin Ahli
Parlimen daripada kerajaan, 25 peratus lagi daripada Ahli Parlimen pembangkang. Saya
tidaklah hendak menyoal ya keupayaan Ahli-ahli Parlimen ataupun orang politik ini untuk
menyumbang idea tetapi ini telah dibuat pun sebelum ini dan tidak berjaya.

Maka saya rasa paling penting sekarang ini kita serahkan bulat-bulat kepada
orang yang pakar dalam bidang untuk mencadangkan kepada kerajaan apa langkah-
langkah terbaik untuk kita menangani krisis berlipat ganda yang kita hadapi pada ketika
ini. Ada cadangan kami, Yang Berhormat Langkawi mempengerusikan MPN ini kerana
tidak ada sebarang kepentingan politik yang hendak diletakkan.

Beliau sendiri telah mengumumkan akan meletak jawatan sebagai Pengerusi
PEJUANG sekiranya dilantik sebagai Pengerusi MPN malah yang saya dimaklumkan
bahawa apabila Yang Amat Bera telah berjumpa dengan Yang Berhormat Langkawi,
sebelum beliau telah dilantik menjadi Perdana Menteri baru-baru ini, telah dijanjikan
bahawa MPN ini akan ditubuhkan sekiranya Yang Berhormat Bera menjadi Perdana
Menteri dan Yang Berhormat Langkawi dilantik sebagai Pengerusinya. Malangnya janji itu
tidak di kota tetapi kita rasakan bahawa ini masih lagi lah satu perkara yang sangat penting
sekiranya kita serius ingin menangani yang kita hadapi pada hari ini.

Timbalan Yang di-Pertua [Dato’ Mohd Rashid Hasnon]: Masa sudah tamat.
