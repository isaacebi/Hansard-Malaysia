DR.15.09.2021 25

Tuan Yang di-Pertua: Terima kasih, soalan akhir saya jemput Yang Berhormat
Haji Ahmad Nazlan.

Dato’ Haji Ahmad Nazlan bin Idris [Jerantut]: Terima kasih Tuan Yang di-
Pertua. Izinkan saya menyampaikan serangkap pantun penutup kita.

Tahniah Yang Berhormat Menteri diberi jawatan,
Semoga amanah melestari wawasan,
Tuan Yang di-Pertua yang penuh kehebatan,
Soalan sebelas Yang Berhormat Jerantut pohon penjelasan.

Terima kasih.

Tuan Yang di-Pertua: Terima kasih. Silakan Yang Berhormat Menteri.

11. Dato’ Haji Ahmad Nazlan bin Idris [Jerantut] minta Menteri Pembangunan Luar
Bandar menyatakan kaedah yang digunakan untuk mengedarkan peruntukan RM305.26
juta oleh MARA kepada usahawan-usahawan PKS di luar bandar dan nyatakan bantuan-
bantuan lain yang diberi kepada usahawan yang terjejas akibat penularan COVID-19.

Menteri Pembangunan Luar Bandar [Dato’ Seri Mahdzir bin Khalid]: Terima
kasih kepada Tuan Yang di-Pertua. Terima kasih kepada Yang Berhormat Jerantut yang
bertanya soalan nombor sebelas. MARA telah memperuntukkan sebanyak RM324.3 juta
bagi membantu para usahawan yang terjejas akibat daripada wabak COVID-19. Sehingga
kini MARA telah meluluskan pembiayaan perniagaan berjumlah RM311.36 juta kepada
2,966 orang usahawan di bawah tiga skim seperti berikut.

Jumlah keseluruhan peruntukan yang telah dibelanjakan adalah 96 peratus.
Nombor satu, Skim Pembiayaan Pengukuhan Perniagaan (SPAK) di bawah Pakej
Rangsangan Ekonomi Prihatin Rakyat (PRIHATIN). Skim ini bertujuan untuk membantu
Perusahaan Kecil dan Sederhana (PKS) mikro bumiputera yang terjejas akibat COVID-19
bagi meneruskan kelangsungan perniagaan dengan nilai pembiayaan maksimum
sebanyak RM10 ribu. Melalui program ini seramai 1,601 usahawan telah mendapat
manfaat dengan implikasi kewangan sebanyak RM13.6 juta.

Skim yang kedua dipanggil Skim Pembiayaan Perniagaan Prihatin Mikro (S3P) di
bawah Program Strategik Memperkasa Rakyat dan Ekonomi (PEMERKASA). Skim ini
bertujuan untuk membantu perusahaan kecil dan sederhana, mikro bumiputera yang
terjejas sepanjang tempoh perintah kawalan pergerakan. Seramai 1,208 usahawan telah
mendapat manfaat. Maksimum pembiayaan adalah sebanyak RM50 ribu. Implikasi
kewangan kepada MARA sebanyak RM43.8 juta.

Skim yang ketiga adalah Skim Pembiayaan Mudah Jaya di bawah Pelan Jana
Semula Ekonomi Negara (PENJANA). MARA menawarkan bantuan pembiayaan
berbentuk pinjaman modal kerja untuk membantu usahawan Bumiputera yang terjejas
termasuk pengusaha Kolej Latihan Bumiputera. Seramai 133 usahawan telah menerima
pembiayaan SPiM PENJANA PKS dengan had melibatkan pembiayaan RM1 juta yang
melibatkan implikasi kewangan sebanyak RM100 juta.

Yang akhirnya adalah 24 IPTS menerima manfaat di bawah SPiIM PENJANA IPTS
dengan pembiayaan sehingga RM50 juta dengan implikasi kewangan sehingga RM154.3
juta. Selain daripada itu, di bawah Pakej Perlindungan Rakyat dan Pemulihan Ekonomi
(PEMULIH), MARA juga turut memperkenalkan inisiatif penangguhan moratorium dan
penjadualan semula bayaran balik pembiayaan perniagaan MARA. MARA memberi
penangguhan bayaran balik pinjaman MARA selama tiga bulan selepas kelulusan
diberikan atau penjadualan semula bayaran balik pembiayaan perniagaan MARA dengan
memanjangkan tempoh pembiayaan balik sehingga 36 bulan.

01140

Setakat 31 Julai 2021 seramai 7,562 usahawan telah memohon untuk tujuan
moratorium dan penangguhan pembayaran balik. MARA juga menawarkan pengecualian
bayaran sewa pada semua penyewa premis perniagaan MARA bermula daripada Julai
hingga September 2021 dan pemberian diskaun dari Oktober hingga Disember 2021.
