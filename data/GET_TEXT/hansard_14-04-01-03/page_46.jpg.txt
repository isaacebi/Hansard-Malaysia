38 DR.15.09.2021

menaikkan semula aset KWSP dengan memberikan lebih banyak peluang perniagaan
bagi syarikat-syarikat dimiliki oleh KWSP.

Tuan Yang di-Pertua, kita mesti juga mengikut trend semasa dunia. Contohnya,
dalam tukaran mata wang kripto ataupun cryptocurrency. Sekarang kripto seluruh dunia
bernilai lebih kurang USD2 trillion. Bitcoin sahaja mempunyai hampir USD‘ trillion. Sudah
ada beberapa buah negara dalam dunia telah menerima mata wang kripto. Sejak tahun
2019, Suruhanjaya Sekuriti Malaysia telah meluluskan empat platform dagangan kripto
untuk membenarkan rakyat membeli dan melabur dalam aset digital crypto dalam mata
wang ringgit.

Namun, usaha ini perlu ditambah baik dengan matlamat bagi Malaysia mengambil
peluang untuk bekerjasama dengan platform dagangan kripto antarabangsa bagi
memudahkan, menggalakkan dan membenarkan pemegang kripto asing membawa
masuk aset mereka ke negara secepat mungkin untuk dilabur di dalam aset fizikal di
pasaran tempatan. Sesungguhnya, sasaran kita adalah untuk membawa aset kripto
melabur di dalam Malaysia, bukan untuk rakyat Malaysia membawa keluar. Tuan Yang di-
Pertua, perkara seperti yang saya cadangkan ini telah pun diambil langkah berani seperti
negara Switzerland, Singapura, Australia dan Korea. Kita jangan lambat untuk merebut
peluang.

Tuan Yang di-Pertua, kita perlu mengambil langkah-langkah yang lebih inovatif
dalam menghadapi norma baharu ini bagi memulihkan ekonomi. Malaysia perlu
melaksanakan visi yang lebih relevan, termasuk menarik minat pelabur antarabangsa dan
mempercepatkan projek-projek infra rakyat yang memberikan peluang pekerjaan baharu
berpendapatan tinggi. Sekiranya langkah-langkah ini dilakukan, maka kita boleh
isytiharkan kepada dunia bahawa Malaysia is back.

Tuan Yang di-Pertua, satu hakikat yang perlu kita sedari bahawa ekonomi tidak
akan dipulihkan selagi kita tidak mampu mengawal COVID-19. Selagi kes-kes COVID-19
tinggi, rakyat tidak akan berasa selamat untuk berbelanja, akan kurang minat untuk
melabur biarpun kadar vaksinasi adalah tinggi. Namun lockdown berbulan-bulan lamanya
bukanlah jalan penyelesaian. Perlu tahu bahawa empat bulan empat hari lockdown
sebelum ini yang bermula pada 12 Mei lalu, merupakan satu tempoh yang begitu panjang.

Jadi, macam mana perniagaan boleh bertahan begitu lama. Peluang untuk sekali
lagi melaksanakan total lockdown yang amat ketat seperti PKP 1.0 tahun lepas sudah
berlalu apabila peluang itu dipersia-siakan oleh kerajaan dahulu yang membuat PKP 2.0
dan PKP 3.0 separuh masak. Namun, Tuan Yang di-Pertua, sekiranya kes meningkat
semula sehingga kadar jumlah katil di ICU melebihi 85 peratus bagi mana-mana negeri,
saya cadangkan sekatan pemutus litar atau dengan izin circuit breaker ataupun lockdown
paling ketat dan singkat selama lima hingga tujuh hari sahaja dengan jaminan ia tidak
akan dilanjutkan. Jangan dibuat lockdown berbulan-bulan lamanya tetapi jika perlu juga,
perlu terus mengawal COVID-19 untuk menjaga keadaan COVID-19 dan kesihatan
rakyat.

Tuan Yang di-Pertua, ramai yang memberikan cadangan kepada kerajaan untuk
membuat perbelanjaan tetapi kurang yang mencadangkan bagaimana kita boleh
memperoleh hasil atau pendapatan kepada negara. Oleh itu, saya ingin mencadangkan
kerajaan memperkenalkan pakej cukai pemulihan COVID-19 sementara selama dua
tahun. Contohnya, seperti cukai durian runtuh, cukai pembangunan kondo mewah, cukai
duti setem transaksi pertukaran harta dan juga perdagangan saham, kenaikan cukai
peribadi pada golongan berpendapatan tinggi. Setelah dua tahun, cukai-cukai baharu ini
bolehlah dihentikan.

Tuan Yang di-Pertua, seperkara lagi, satu contoh lagi ialah bagaimana perkara ini
boleh dilakukan ialah dalam industri talian daripada syarikat-syarikat gergasi
antarabangsa seperti Amazon, Netflix, YouTube, Google dan Facebook yang mengaut
keuntungan tetapi tidak pernah dicukai oleh negara kita. Ini adalah cukai ke atas
keuntungan syarikat, bukan atas pengguna, atas pelanggan. Ini bukan perkara baharu.
Negara-negara lain seperti Australia dan Indonesia pernah menuntut dan dibayar oleh
syarikat-syarikat tersebut. Jadi, Malaysia perlulah melakukan perkara yang sama.
