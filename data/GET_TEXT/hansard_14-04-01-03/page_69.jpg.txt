DR.15.09.2021 61

berkembang di Malaysia sejak tahun 1983, kini negara kita sedang memasuki era baharu
iaitu 5G tetapi dalam keadaan internet di luar bandar masih menyedihkan. Malah capaian
dan kelajuan internet di luar bandar sememangnya perlu diatasi dengan kadar segera oleh
kerajaan. Justeru itu, dengan adanya lantikan Menteri yang baharu, kepimpinan
Kementerian Komunikasi dan Multimedia Malaysia, maka besarlah harapan saya untuk
melihat penduduk di luar bandar dapat menikmati kemudahan internet yang lebih baik. Ini
pun salah satu KPI 100 hari Menteri.

Semua syarikat telco di negara kita perlu mengambil tindakan drastik dalam
menurunkan kadar pakej yang ditawarkan terutamanya Internet kediaman, home internet
bagi menyokong konsep bekerja dari rumah (work from home). Jadi yang ini pun
memainkan peranan bagaimana internet ini, jalur lebar ini sangat penting di semua
pelosok rakyat pelbagai lapisan.

Selain daripada itu Tuan Yang di-Pertua, saya ingin menyentuh berhubung
dengan pembukaan sekolah yang akan bermula pada 3 Oktober 2021. Pada tahun ini,
sekolah telah pun ditutup lima bulan lamanya iaitu bulan Mei 2021 yang lalu.
Bagaimanakah dengan persiapan kali ini bagi mengelakkan insiden yang tidak diingini
berlaku berulang kembali? Apakah keadaan di setiap sekolah, khususnya sekolah yang
terletak di luar bandar? Sudah berada dalam keadaan yang baik ataupun selamat yang
boleh diduduki ataupun boleh murid-murid ini hadir ke sekolah.

Yang Berhormat Menteri telah mengumumkan pengambilan one-off baru-baru ini
bagi mengisi kekurangan guru. Tahniah saya ucapkan. Namun begitu, kekurangan
pembantu makmal juga perlu diambil perhatian. Tahun ini calon-calon SPM akan
menduduki ujian amali. Banyak sekolah pembantu makmal tidak diisi. Saya bimbang
dengan perkara ini akan menjejaskan persiapan anak-anak yang akan menduduki
peperiksaan nanti. Adakah setiap sekolah terlibat dalam sesi pembukaan sekolah pada
kali ini di sanitasi secara bersekala serta diberi penyukat suhu?

[Dato’ Sri Azalina Othman Said (Pengerang) mempengerusikan Mesyuarat]

Berdasarkan garis panduan pengurusan asrama, saya difahamkan ujian kendiri
COVID-19 perlu dilaksanakan sebanyak tiga kali oleh murid-murid yang terlibat semasa
pendaftaran masuk, hari keenam dan hari keempat belas. Harga runcit maksimum bagi
Kit Ujian Pantas Antigen COVID di pasaran tempatan telah ditetapbkan sebanyak RM19.90
seunit. Adakah kos sebanyak RM59.70 dilakukan ujian kendiri tersebut ditanggung oleh
ibu dan ayah sedangkan pendapatan ibu dan ayah masih lagi dalam keadaan tidak
mencukupi untuk menyara keluarga akibat pandemik COVID-19?

Saya pohon agar perkara ini dapat dijelaskan oleh Menteri yang
bertanggungjawab. Hal ini kerana masih ramai lagi ibu ayah di luar sana tidak jelas dengan
SOP pembukaan sesi persekolahan yang akan datang. Saya khuatir sekiranya kekeliruan
tersebut menjadi sebab ibu ayah tidak mahu menghantar anak-anak ke sekolah. Jika
perkara ini berlaku, sudah tentulah matlamat kerajaan untuk mengelakkan pelajar
daripada terus merenggang dengan sistem persekolahan tidak akan tercapai.

Seterusnya Tuan Yang di-Pertua, sebelum ini program vaksinasi telah menjadi
strategi untuk mengekang jangkitan COVID-19 di negara. Peratusan penerima vaksin juga
dijadikan sebagai penanda aras dalam Pelan Pemulihan Negara. Walau bagaimanapun,
kemunculan varian baharu yang membimbangkan telah melenyapkan harapan bagi
mencapai imuniti berkelompok kerana memiliki ciri-ciri yang boleh mengatasi
keberkesanan vaksin. Susulan itu WHO telah meletakkan wabak COVID-19 sebagai
endemik dan ia menjadi sebahagian daripada kehidupan manusia berdasarkan data
semasa kes jangkitan harian baharu dan kematian yang amat tinggi.

Saya amat berharap agar kerajaan tidak tergesa-gesa untuk menukar status
pandemik kepada endemik. Pada hemat saya, strategi baharu seharusnya perlu dirangka
dan disusun terlebih dahulu sebelum kita mengisytiharkan COVID-19 ini sebagai endemik.
Penjelasan dan penerangan mengenai tatacara untuk kehidupan bersama virus ini juga
perlu disampaikan dengan jelas khususnya kepada penduduk di luar bandar.

Bila kata kita hendak hidup bersama, sudah pasti kita tahu ciri-ciri kehidupan kita
bersama mereka. Bersama dengan orang yang kita tidak suka, bersama COVID-19 yang
