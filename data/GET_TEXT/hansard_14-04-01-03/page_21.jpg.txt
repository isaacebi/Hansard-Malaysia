DR.15.09.2021 13

hutang, soal kontrak bagi memastikan supaya industri kecil dan sederhana ini dapat terus
mampu untuk beroperasi dan tidak gulung tikar.

Realitinya Yang Berhormat, di bawah, industri kecil dan sederhana masih lagi
menghadapi masalah walaupun dana-dana yang disebut tadi besar. Oleh sebab itu, kita
harap kementerian tumpukan soal pelaksanaan supaya kaedah penyampaian benar-
benar dapat dinikmati oleh mereka yang terlibat. Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri, satu minit.

Tan Sri Noh bin Haji Omar: Terima kasih sahabat saya dari Lenggong. Saya
bersetuju dengan apa Yang Berhormat nyatakan bahawa kita tidak nafikan, sudah tentu
kita tidak mampu hendak menolong keseluruhan usahawan dengan peruntukan-
peruntukan yang disediakan. Namun demikian, untuk kita hendak memperkasakan
daripada segi pelaksanaannya, maka di bawah kementerian saya, kita ada sembilan buah
agensi, berbagai-bagai agensi. Ada program-program mereka tersendiri. Maka, saya akan
mewujudkan satu jawatankuasa khas bagi membantu usahawan yang terkesan ini supaya
segala peruntukan dapat diselaraskan kerana kita tahu dalam usahawan ini ada mikro,
industri kecil-sederhana dan sebagainya.

Jadi, kita akan selaraskan ini melalui jawatankuasa yang akan diketuai oleh Ketua
Setiausaha dan juga saya akan bekerjasama dengan persatuan-persatuan. Saya tengok
semua bidang usahawan ini ada berbagai-bagai persatuan. Jadi, insya-Allah saya akan
berjumpa dengan persatuan dan kita dengan kerjasama persatuan-persatuan seperti
beberapa buah persatuan, maka mereka akan membantu kita untuk melaksanakan
supaya bantuan yang diberikan oleh kerajaan ini akan sampai kepada kumpulan sasaran.
Terima kasih.

Timbalan Yang di-Pertua [Dato' Mohd Rashid Hasnon]: Terima kasih. Sila
soalan tambahan.

Tuan Ahmad Tarmizi bin Sulaiman [Sik]: Tuan Yang di-Pertua, soalan
tambahan daripada Sik.

Timbalan Yang di-Pertua [Dato' Mohd Rashid Hasnon]: Yang Berhormat Bukit
Bintang.

Tuan Fong Kui Lun [Bukit Bintang]: Terima kasih Tuan Yang di-Pertua, soalan
tambahan. Saya ingin bertanya Yang Berhormat Menteri, berikutan pandemik COVID-19
yang telah memasuki tahun kedua, ramai rakyat yang telah hilang pekerjaan dan
pendapatan. Saya ingin tahu apakah usaha kerajaan untuk membantu golongan tersebut
supaya kembali produktif? Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri.

Tan Sri Noh bin Haji Omar: Terima kasih Yang Berhormat Bukit Bintang.
Pertamanya, Yang Berhormat kata memang ramai yang terjejas. Oleh itu, kita ada dalam
program yang saya akan tumpukan dalam tempoh 100 hari ini iaitu beberapa golongan,
termasuk golongan Yang Berhormat katakan tadi iaitu usahawan-usahawan yang
terkesan akibat COVID-19. Dalam masa yang sama juga, kita akan juga membantu ada
golongan yang diberhentikan kerja dan mana yang diberhentikan kerja yang ingin menjadi
usahawan, ini juga akan menjadi tumpuan kepada kita.

Golongan yang ketiga ialah mahasiswa yang tiada pekerjaan tetapi ingin menjadi
usahawan. Ini juga kita akan berikan tumpuan. Keempat, juga kita ada satu skim
usahawan asnaf ini, membantu usahawan asnaf dengan dasar “hari ini mereka penerima
zakat, insya-Allah satu hari mereka akan jadi pembayar zakat’.

Kemudian, usahawan-usahawan yang menggunakan modal mereka sendiri.
Virtual office pun kita akan perkenalkan, di mana kita tahu banyak dah tutup office, hendak
mulakan balik tentu tidak mampu. Jadi, dengan sistem virtual office ini mungkin akan
meringankan beban mereka. Kita juga akan memberikan penumpuan kepada pemasaran
secara digital. Ini juga salah satu perniagaan yang baru yang kita lihat boleh memberikan
keuntungan dengan tanpa membuka office dan sebagainya. Jadi, saya ambil perhatian
