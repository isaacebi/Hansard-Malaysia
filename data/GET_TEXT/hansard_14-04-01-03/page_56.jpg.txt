48 DR.15.09.2021

Masalahnya ialah SOP untuk industri ini tidak seragam dan berubah-ubah. Jadi
sambil satu kilang itu bersiap sedia untuk menggunakan SOP baharu dan belanja untuk
memenuhinya tetapi akhirnya ia berubah lagi. Jadi ini yang membingungkan mereka dan
akhirnya mereka putus asa dan membuat keputusan untuk keluar dari Malaysia. Saya
rasa bahawa memang ada ketepatannya apabila MKN mengeluarkan satu cadangan
supaya sektor-sektor industri ini sendiri yang mengeluarkan SOP mereka tetapi kesannya
ialah bahawa kita tidak dapat untuk menguruskan keseragaman di antara industri.

Seterusnya mengenai kewangan Tuan Yang di-Pertua. Selain daripada Bajet
2021 yang telah diluluskan tahun lepas yang berjumlah RM322.5 bilion, kerajaan juga
mengumumkan sejak tahun 2020 berkait dengan bantuan-bantuan COVID-19 ini,
tambahan RM530 bilion. Jadi lebih kurang jumlahnya ialah RM852.5 bilion. Ini satu angka
yang begitu besar sekali.

Selain keperluan Kementerian Kesihatan tentunya ada juga suntikan kepada
industri kecil dan sederhana dan juga bantuan kepada masyarakat kita daripada golongan
B40 dan M40 yang terjejas. Akan tetapi kenapa terlalu sedikit? Ke manakah perginya
ratusan bilion yang telah diumumkan itu?

Saya memberi contoh industri pelancongan. Sebelum ini menyumbang hasil
kepada negara mungkin antara yang kedua atau yang ketiga terbesar dalam negara kita
ini. la satu sektor ekonomi yang sangat penting. Sehingga 20 Ogos tahun ini, hanya
RM337 perusahaan mikro kecil dan sederhana berkait dengan pelancongan yang dapat
bantuan kerajaan iaitu hanya 3.6 peratus jumlah syarikat pelancongan yang berdaftar.

Daripada RM600 juta untuk industri pelancongan, hanya 11.2 peratus sahaja
yang telah disalurkan. Dari dana pinjaman mudah untuk PKS pelancongan, hanya 2.9
peratus sahaja antara mereka yang dapat bantuan tersebut. Ini sangat merunsingkan.
Bagaimana kita hendak membantu sektor pelancongan yang begitu penting ini untuk
selamatkan diri untuk menyumbang kepada hasil negara kalau kerajaan tidak memberi
tumpuan kepada keperluan mereka dalam keadaan krisis COVID-19 ini.

Seterusnya mengenai bantuan khas yang disediakan untuk rakyat. Berbanding
dengan jumlah Bajet 2021 plus, plus kerana ada pula nanti belanjawan tambahan, apa
yang disediakan untuk bantuan khas ini juga terlalu sedikit. Dalam masa rakyat sedang
merana ini, hanya RM10 bilion sahaja dari RM322.5 bilion plus, plus saya kata tadi iaitu
hanyalah kurang daripada tiga peratus kalau berbanding dengan jumlah RM322.5 bilion
yang dibelanjakan untuk miskin tegar, B40 dan M40.

Itu pun yang miskin tegar ini dapat RM1,300 bayarannya RM500 dahulu,
kemudian RM500 pada bulan 11 dan RM300 lagi bulan 12. RM1,300 untuk sepanjang
tahun ini. PKP kita bermula bulan Jun, Tuan Yang di-Pertua. Akan tetapi bayaran
pertamanya tertangguh selama tiga bulan. Itu belum kira lagi B40 pula dapat RM800
jumlahnya, RM500 dahulu, kemudian RM300 lagi bulan 11. M40 one-off RM250. Adakah
kita boleh makan dengan RM250 bantuan sepanjang tahun dalam keadaan COVID-19.
Yang tidak berkahwin, yang warga emas B40 one-off RM200. M40 pula RM100 sampai
hujung tahun, RM100.

Ini semua perbelanjaan yang sepatutnya dilihat sebagai pelaburan kerana setiap
kali kerajaan berbelanja atau memberi bantuan kepada rakyat, rakyat akan belanja wang
itu dan ini akan berkitar dalam ekonomi kita. Jadi, apabila tidak dibelanjakan atau terlalu
sedikit dibelanjakan bayangkanlah apa kerugian yang terpaksa ditanggung oleh negara
kita ini. Jadi, bantuan langsung yang diberikan kepada rakyat berbanding dengan jumlah
KDNK kita terlalu sedikit dalam keadaan kita menghadapi krisis.

Tuan Yang di-Pertua, seterusnya Kementerian Kewangan baru-baru ini telah
mengumumkan bahawa pakej rangsangan berjumlah RM300 bilion untuk membantu
rakyat telah disediakan. Saya ingin bertanya kenapa sampai ke hari ini tidak dibelanjakan
wang itu? Kalau betul lah untuk rakyat, kenapa sampai hari ini hanya RM10 bilion sahaja
yang telah diumumkan. Kalau sudah ada duit itu, kKenapa kita dengar baru-baru ini bahawa
siling hutang statutori hendak dinaikkan sehingga 65 peratus. Hendak pinjam duit itu, buat
apa kalau sudah ada RM300 bilion untuk dibelanjakan.
