100 DR.15.09.2021

ada follow-up terhadap apa yang telah diputuskan, latihan-latihan untuk upgrade peguam
syarie. Kita dapati ia seolah-olah terbiar begitu sahaja selepas hilangnya Kerajaan
Pakatan Harapan.

Kami mengharapkan kerajaan yang ada pada hari ini sambunglah beberapa
RUU yang sedang dirancang seperti RUU Wakaf 2020 yang telah disiapkan dan melalui
proses yang perlu dilalui tetapi ia tidak disambung sehingga ia gagal untuk dibentangkan.
Beberapa perkara yang berkaitan dengan pentadbiran Undang-undang Islam Wilayah
berkaitan dengan sistem pendidikan, pengajian Islam dan sebagainya di Wilayah juga
telah tidak dilakukan sebarang bentuk follow-up.

Tuan Yang di-Pertua, dan juga Ahli-ahli Parlimen yang sangat saya kasihi. Saya
ingin juga menyebutkan tentang isu perpaduan. Yang Berhormat Menteri Perpaduan ada
bersama kita. Dalam Titah Seri Paduka Baginda ada mengatakan hanya menerusi
perpaduan, persepakatan dan kebersamaan yang erat sebagai sebuah negara Malaysia,
kita dapat mengharungi pelbagai cabaran dan dugaan yang ada di hadapan kita. Ya,
perpaduan amat penting di semua peringkat.

Akan tetapi, sebelum kita bercerita mengenai perpaduan di peringkat politik.
Jentera kerajaan yang menjaga Jabatan Perpaduan harus kita lihat dahulu. Sebagai
contoh, Penolong Pegawai dan Pegawai Perpaduan di daerah-daerah masih lagi di bawah
gred S41 seperti S32 dan sebagainya. Tidak seperti Pegawai daripada lain-lain skim yang
biasanya daerah mereka berjawatan sekurang-kurangnya gred 41 ke atas.

Ramai daripada pegawai-pegawai perpaduan skim ‘S’ ini sudah pun memiliki
Ijazah. Malah, ada yang berkelulusan master tetapi peluang kenaikan pangkat mereka
terhad. Apabila mereka mendapat tawaran di luar jabatan, mereka akan pergi jabatan itu
dan akhirnya Jabatan Perpaduan akan kehilangan pegawai yang berpengalaman.

Ramai yang sudah memperkatakan tentang PdPR tetapi ramai juga yang terlupa
kepada Tabika Perpaduan sebagai asas perpaduan di peringkat awal sebelum anak-anak
kita masuk ke alam persekolahan. Malangnya, sejak sekian lama tiada lagi Tabika
Perpaduan diwujudkan di kawasan-kawasan perumahan baharu yang berkepadatan
tinggi seperti di PPR dan yang lainnya. Apabila ditanya mengapa, alasan peruntukkan
dipotong kerana wabak COVID-19 atau peruntukkan dibahagikan kepada perkara lain
yang dikatakan lebih perlu. Adalah amat merugikan jika telah wujud sebuah kementerian
tetapi jentera di bawah masih lagi diabaikan. Mereka di bawah yang melaksanakan kerja
mereka perlu dibantu dan diberikan semangat.

Kesempatan Hari Malaysia janganlah kita lupa kepada rukun tetangga di seluruh
negara. Geran tahunan mereka yang rendah menyukarkan pelaksanaan program
khasnya di bandar-bandar besar seperti di Lembah Kelang, di bandar-bandar di Hulu
Langat sendiri saya merasa sedih melihat Rukun Tetangga meminta sumbangan daripada
pelbagai pihak untuk membeli Jalur Gemilang. Kami memohon Yang Berhormat Menteri
berkenaan mengambil perhatian segera mengenai perkara tersebut

Berkenaan dengan keselamatan, akhir sekali saya ingin menyebutkan Kebawah
Duli turut bertitah tentang pertahanan dan keselamatan negara. Sesungguhnya, Malaysia
mempunyai sempadan yang panjang. Malangnya, sejak akhir-akhir ini ruang udara kita
kerap dicerobohi oleh anasir-anasir asing seperti abang besar. Sudah sampai masanya
TUDM perlu memiliki pesawat Airborne Early Warning dengan izin seperti yang dimiliki
oleh Tentera Udara Singapura dan Thailand. Apakah perancangan jangka panjang
Kementerian Pertahanan agar radar-radar yang perlu diguna dapat memastikan
kedaulatan dan maruah negara tidak dicabuli.

Tuan yang di-Pertua, saya selaku anggota pembangkang, sekali lagi kami
menegaskan, kami tidak mengejar jawatan pangkat dan kuasa. Kami ingin menjaga
kepentingan rakyat. Kami tidak bercita-cita untuk menjatuhkan mana-mana kerajaan yang
telah dilantik, tetapi sekiranya kerajaan itu tidak bertanggungjawab masih bercakaran
antara satu sama lain, mengabaikan rakyat maka satu hukuman perlu diberikan kepada
mereka. Yang penting, marilah kita sama-sama membangunkan negara. Selamat hari
Malaysia. Sekian terima kasih. Assalamualaikum warahmatullahi wabarakatuh.

Tuan Yang di-Pertua: Terima kasih Yang Berhormat Hulu Langat. Sebelum kita
akhiri persidangan hari ini, sukacita saya ingin maklumkan bahawa pagi tadi kita adakan
