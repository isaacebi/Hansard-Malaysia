DR.15.09.2021 75

COVID-19 yang bukan sahaja menghimpit sistem kesihatan global dan negara malah juga
memberi kesan langsung terhadap ekonomi negara.

Bahkan dalam masa setahun lebih ini, rakyat terus dibantu dengan lapan pakej
survival bermula dengan pakej PRIHATIN, PRIHATIN PKS TAMBAHAN, PENJANA, KITA
PRIHATIN, PERMAI, PEMERKASA dan PEMULIH. Pakej bantuan ini keseluruhannya
bernilai RM 305 bilion atau 22.7 peratus daripada KDNK. Ditambah lagi dengan
Belanjawan 2021 yang mengetengahkan pengembangan belanjawan fiskal bernilai RM
322.5 bilion sedangkan rakyat terutamanya orang Islam tidak lagi dalam suasana
kebimbangan. Aset-aset berkepentingan mereka berisiko dijual bagi menampung
kekurangan dalam masalah kewangan ini.

Malah bantuan tunai diteruskan kepada rakyat melalui PPN, BPR dan BKC yang
terkini. Malah, ia juga menjadi sejarah apabila kerajaan juga mula melihat survival bantuan
tunai kepada golongan M40 yang berhadapan dengan pandemik. Ini termasuklah bantuan
kepada golongan PKS yang menjadi tunjang sektor ekonomi negara. Golongan rentan,
Program Subsidi Upah, moratorium, pengeluaran KSP dan sebagainya. Terlalu banyak
untuk saya senaraikan tetapi itulah lambang keprihatinan kerajaan yang wajar diteruskan
pada masa endemik kelak.

Kesimpulannya, Kerajaan Perikatan Nasional adalah merupakan kerajaan yang
berjaya, bukannya kerajaan yang gagal seperti mana yang ditohmahkan. Kalau gagal pun
adalah gagal untuk mengatasi persepsi-persepsi yang dicipta oleh pihak pembangkang
pada masa itu yang termakan oleh rakyat terbanyak terutamanya anak-anak muda.

Tuan Yang di-Pertua, meneruskan ucapan, Kebawah Duli Yang Maha Mulia Seri
Paduka Baginda Yang di-Pertuan Agong dalam Titahnya menyentuh mengenai
keseimbangan pembangunan antara wilayah. Saya sering kali menegaskan bahawa
antara teras utama yang perlu diberikan perhatian oleh kerajaan adalah mengurangkan
kesenjangan pembangunan antara wilayah-wilayah di seluruh negara khususnya yang
melibatkan negeri-negeri yang miskin seperti Sabah, Sarawak dan sudah tentulah
Kelantan.

Bahkan, ia telah menjadi teras dalam mana-mana rancangan Malaysia
termasuklah ketika kerajaan lalu membentangkan kajian separuh penggal Rancangan
Malaysia Ke-11 pada 2018. Namun, masih gagal mengurangkan gap tersebut. Malah, soal
ketidakseimbangan pembangunan ini juga telah dijadikan perhatian utama dalam
Wawasan Kemakmuran Bersama 2030 dengan Rancangan Malaysia Ke-12 akan menjadi
lonjakan awal terhadapnya.

Semalam kita telah mendengar ucapan perbahasan daripada Yang Berhormat
Pasir Mas yang menyenaraikan projek-projek yang diperlukan oleh rakyat Kelantan
namun masih belum dijayakan walaupun telah beberapa kali dibentangkan di Parlimen
dan diluluskan. Saya tidak berhasrat untuk mengulanginya di sini. Namun di sini, saya
ingin membacakan dua tajuk berita yang viral yang sangat menyayat hati yang menimpa
rakyat di Tumpat, Kelantan.

Pertama mengenai penduduk Teluk Renjuna Tumpat yang terputus bekalan
makanan tiga hari. Berita ini keluar pada 9 Januari 2021 yang menjadi viral yang cukup
kuat di mana lebih 2,000 penduduk di perkampungan pulau di Mukim Teluk Renjuna di
sini berharap mendapat perhatian banyak pihak selepas hampir tiga hari terputus bekalan
makanan susulan gelombang ketiga banjir melanda Kelantan ketika itu.

Rata-rata penduduk mendakwa mereka terputus hubungan dengan dunia luar
berikutan arus sungai di setiap perkampungan pulau itu mengalir deras sejak Rabu lalu
dengan paras air melebihi sepuluh meter. Berita ini mendapat sambutan yang cukup kuat
daripada netizen dan sudah tentulah kecamannya dihalakan kepada pemimpin-pemimpin
tempatan termasuklah saya selaku Ahli Parlimen Tumpat.

Berita yang seterusnya yang juga turut menyayat hati apabila dinyatakan oleh
frontliners iaitu dengan tajuk “Cabaran bawa jenazah COVID-19 di kampung atas pulau’.
“Pengalaman berjalan kaki sejauh hampir 600 meter dengan keadaan lencun dengan
peluh disebabkan memakai sut pakaian perlindungan khas (PPE) untuk mengambil
jenazah mangsa COVID-19 menjadi pengalaman yang sukar untuk dilupakan’.
