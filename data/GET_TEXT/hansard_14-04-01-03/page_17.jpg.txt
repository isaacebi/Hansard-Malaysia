DR.15.09.2021 9

Walau bagaimanapun, peningkatan mendadak graduan perubatan semenjak
tahun 2016 telah menyebabkan tekanan tinggi untuk meneruskan pelantikan tetap.
Sebagai gambaran, antara tahun 2009 hingga 2015, keluaran graduan perubatan hanya
sekitar 3,000 setahun, tetapi bermula tahun 2016 jumlah keluaran graduan perubatan
adalah antara 5,000 hingga 6,000 setiap tahun.

Berdasarkan perkembangan ini, kerajaan pada 13 Oktober 2016, telah
memutuskan supaya graduan perubatan ditawarkan pelantikan secara kontrak bagi
menjalani latihan siswazah dan melengkapkan khidmat wajib selaras dengan obligasi di
bawah Akta Perubatan 1971. Selepas melengkapkan latihan siswazah dan khidmat wajib,
graduan perubatan mengharapkan supaya mereka diserap sebagai pegawai perubatan
lantikan tetap. Walau bagaimanapun, berikutan pelaksanaan Dasar Kawalan Saiz
Perkhidmatan Awam dan Kawalan Perbelanjaan Kewangan secara berhemah, bukan
semua graduan perubatan yang melengkapkan latihan siswazah dapat dilantik secara
tetap disebabkan perjawatan yang terhad.

Buat masa ini, pegawai perubatan lantikan kontrak diberi emolumen yang setara
dengan pegawai lantikan tetap. Daripada aspek pemberian kemudahan lain seperti
kemudahan cuti, perubatan, kuarters, pinjaman, kenderaan dan komputer, perkara ini
diberi berdasarkan peraturan yang berkuat kuasa. Selain itu, pegawai perubatan lantikan
kontrak turut mendapat kemudahan cuti seperti cuti rehat, cuti sakit, cuti haji, cuti bersalin,
cuti tanpa rekod isteri bersalin, cuti tanpa rekod kematian ahli keluarga terdekat dan cuti
tanpa rekod perayaan. Pegawai perubatan lantikan kontrak juga telah dipanjangkan
kemudahan rawatan perubatan kepada ibu bapa mulai tahun 2016.

Manakala pada 14 Julai 2021, kerajaan juga telah bersetuju dengan pemanjangan
cuti tugas khas perubatan (hazard leave), cuti TB serta tambang mengunjungi wilayah
asal kepada pegawai perubatan lantikan kontrak. Bagi menangani masalah yang dihadapi
oleh doktor kontrak, kerajaan pada 14 Julai 2021 telah bersetuju supaya pegawai
perubatan lantikan kontrak yang telah melengkapkan khidmat wajib dua tahun, dilanjutkan
tempoh kontrak untuk dua tahun lagi bagi memastikan kesinambungan perkhidmatan dan
membolehkan pegawai membuat persediaan bagi menyambung pengajian kepakaran.
Selain itu, dalam tempoh dua tahun lanjutan kontrak ini sekiranya pegawai ditawarkan
pengajian kepakaran, maka pegawai akan ditawarkan kontrak lanjutan selama empat
tahun lagi untuk melengkapkan pengajian kepakaran.

Kerajaan juga bersetuju agar KKM dan agensi berkaitan menyediakan sebuah
pelan komprehensif yang merangkumi tindakan jangka pendek, sederhana dan panjang
bagi menangani isu doktor kontrak ini. Sehubungan dengan itu, sebuah jawatankuasa
khas telah ditubuhkan pada 20 Ogos 2021. Fokus keutamaan jawatankuasa ini adalah
seperti berikut— Tuan Yang di-Pertua, saya mohon tempoh masa sikit sebab isu yang
penting ya.

Timbalan Yang di-Pertua [Dato' Mohd Rashid Hasnon]: Ya, baik, baik.

Tuan Khairy Jamaluddin Abu Bakar: Fokus keutamaan jawatankuasa ini
adalah seperti berikut:

(i) mengemukakan permohonan peruntukan bagi tajaan yang
setara dengan Hadiah Latihan Persekutuan kepada
Kementerian Kewangan Malaysia bagi membolehkan pegawai
perubatan dan _ pergigian kontrak mengikuti pengajian
kepakaran;

(ii) meneliti dan mengemukakan permohonan untuk mewujudkan
perjawatan tetap tambahan mengikut keperluan fasiliti kepada
agensi pusat;

(iii) meneliti strategi bagi meningkatkan lagi peluang pekerjaan
dalam perkhidmatan kesihatan di kementerian dan agensi awam
lain serta sektor swasta agar lebih peluang pekerjaan disediakan
kepada graduan perubatan di Malaysia;

(iv) meneliti dan meminda ketetapan sedia ada dalam Akta
Perubatan 1971, Akta Pergigian dan Akta Pendaftaran Ahli
Farmasi berkaitan dengan latihan siswazah dan khidmat wajib
