DR.15.09.2021 45

yang mengecewakan. Rakyat di kawasan saya tidak meminta bangunan pencakar langit,
Tuan Yang di-Pertua, hanyalah pembangunan jalan raya yang baik. Semoga perkara ini
menjadi agenda utama Yang Berhormat Menteri KPLB dalam memastikan permasalahan
ini dapatkan jalan penyelesaian dengan secara segera.

01440

Saya turut ingin mencadangkan kepada Kementerian Kewangan agar berbincang
dengan pihak perbankan seperti Bank Agro atau BSN agar dapat membukakan satu
cawangan baru di Sungai Asap Apau Koyan dan juga menambah baikkan satu lagi Bank
Agro di Pekan Belaga yang kini Pekan Belaga mempunyai penduduk kapasiti 50,000
orang. Semalam beratur Tuan Yang di-Pertua, kerana tidak cukup bank dan tiada bank
di Sungai Asap Apau Koyan.

Kemudahan komunikasi di luar bandar — Tuan Yang di-Pertua, COVID-19
membuka satu lembaran baru dalam dunia digitalisasi negara kita. Hari ini kebanyakan
urusan harian kita dijalankan atas talian. Ini membuktikan betapa pentingnya jaringan jalur
lebar dalam memastikan urusan harian dapat dijalankan tanpa sebarang kelewatan.
Kawasan luar bandar seperti di Hulu Rajang kawasan saya, Parlimen Baram, Parlimen
Kapit, Parlimen Kanowit amat memerlukan pembangunan infrastruktur digital yang
berterusan.

Justeru itu, saya ingin menyeru dan memohon pertimbangan agar pihak
Kementerian Komunikasi dan Multimedia dapat menyiarkan tambahan menara
komunikasi di kawasan saya juga di Parlimen Hulu Rajang dengan menggunakan tenaga
solar, tanpa bergantung lagi kepada tenaga diesel yang dilihat tidak relevan dalam
memastikan bekalan elektrik untuk menara telekomunikasi yang sentiasa tidak
mencukupi. Saya ingin meminta menara di:

(i) Long Busang dan Long Jawit, Belaga;

ii) Rumah Melintang Sungai Kapit;

iii) Punan Sama, Punan Biau, Belaga;

iv) Nanga Merirai, Baleh Kapit;

v) Rumah Derik, Hulu Jelalong, Tubau, Bintulu;
vi) SK Lubuk Mawang, Sungai Majau;

vii) Nanga Merlimau, Sungai Mujong.

Harus diberi perhatian daripada Kementerian Komunikasi dan Multimedia.

Keselamatan — Di Sarawak, kita mempunyai empat empangan utama iaitu
Empangan Bakun, Empangan Baleh yang sedang dalam pembinaan, Murum dan Batang
Ai. Tiga dari lokasi empangan ini terletak di kawasan Parlimen Hulu Rajang dan berada
tidak jauh dari sempadan Kalimantan, Indonesia. Tahap kesiapsiagaan kita dalam sistem
pertahanan negara perlu disegerakan bagi mengelakkan berlakunya sebarang kejadian
yang tidak diingini di masa hadapan.

Justeru itu Tuan Yang di-Pertua, saya mencadangkan agar mewujudkan
Kompleks Kastam Imigresen dan Kuarantin (CIQ) di Tapak Megah dan Long Singut, Baleh
di mana bakal dapat mengekang permasalahan sempadan seperti kemasukan pendatang
tanpa izin ke Malaysia dan juga mengawal penyeludupan barang bersubsidi dan dadah
ke negara jiran.

Saya juga ingin mencadangkan kepada Kementerian Pertahanan agar jaringan
keselamatan di laluan sempadan Kalimantan dan Sarawak, dengan izin, Sarawak—
Kalimantan border security alignment perlu diwujudkan dengan kadar segera. Ketika ini,
Tentera Nasional Indonesia (TNI) di sebelah sempadan Kalimantan memiliki 89 pos
kawalan berbanding dengan kita hanya 12 pos kawalan.
