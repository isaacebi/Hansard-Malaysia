DR.15.09.2021 15

Timbalan Yang di-Pertua [Dato' Mohd Rashid Hasnon]: Soalan tambahan
yang kedua, saya jemput Yang Berhormat Kota Melaka.

Tuan Khoo Poay Tiong [Kota Melaka]: Terima kasih Tuan Yang di-Pertua.

Tuan Shaharizukirnain bin Abd Kadir [Setiu]: Ada satu soalan lagi tidak jawab
tadi, berkait dengan tandatangan digital itu.

Timbalan Yang di-Pertua [Dato' Mohd Rashid Hasnon]: Sila.

Dato’ Sri Dr. Haji Ismail bin Haji Mohamed Said: Ya, tandatangan digital. Saya
percaya Yang Berhormat Menteri Kesihatan akan meneliti perkara ini bersama dengan
MOSTI untuk memastikan bahawa tandatangan digital bagi memastikan sijil vaksin ini
adalah sijil yang tulen bagi mengelakkan pemalsuan berlaku. Terima kasih.

Timbalan Yang di-Pertua [Dato' Mohd Rashid Hasnon]: Terima kasih. Sila
Yang Berhormat Kota Melaka.

Tuan Khoo Poay Tiong [Kota Melaka]: Terima kasih Tuan Yang di-Pertua.
Soalan tambahan saya ialah mengikut laporan, telah mengatakan ada sesetengah doktor
yang tidak bertanggungjawab telah update sistem MySejahtera kerana mereka telah
dapat bayaran, sungguhpun pengguna MySejahtera tersebut belum lagi menerima vaksin.
Jadi, saya ingin bertanya kepada Yang Berhormat Timbalan Menteri, apakah hasil
siasatan dan adakah doktor-doktor yang tidak bertanggungjawab ini telah dikenal pasti?
Terima kasih.

Dato’ Sri Dr. Haji Ismail bin Haji Mohamed Said: Terima kasih kepada sahabat
saya. Untuk kegiatan memalsukan MySejahtera ini, saya akan memberikan fakta bertulis,
jawapan bertulis kepada Yang Berhormat kerana tidak ada fakta pada saya mengenai
pemalsuan yang melibatkan doktor bagi pemalsuan MySejahtera. Kita akan bekalkan
kepada Yang Berhormat. Terima kasih.

Timbalan Yang di-Pertua [Dato' Mohd Rashid Hasnon]: Baik, pertanyaan
jawab lisan seterusnya, saya ingin menjemput Yang Berhormat Dato' Seri Utama Haji
Mukhriz Tun Dr. Mahathir.

8. Dato’ Seri Utama Haji Mukhriz Tun Dr. Mahathir [Jerlun] minta Menteri Belia
dan Sukan menyatakan langkah melahirkan pelapis sukan negara memandangkan sukan
di peringkat negeri dan kebangsaan tidak dapat diadakan akibat COVID-19:

(a) nyatakan persediaan negara menjelang Sukan SEA yang
ditangguhkan hingga tahun hadapan; dan

(b) adakah negara hanya bergantung pada kudrat atlet senior bagi
menggalas cabaran negara di peringkat antarabangsa.

Menteri Belia dan Sukan [Dato' Seri Ahmad Faizal bin Azumu]: Terima kasih.
Assalamualaikum warahmatullahi wabarakatuh. Tuan Yang di-Pertua, untuk makluman
Yang Berhormat, kementerian melalui Majlis Sukan Negara masih meneruskan program
latihan sepenuh masa atlet di bawah Program Podium dan juga pelapis kebangsaan
secara kem latihan berpusat mengikut konsep Gelembung Sukan dengan kebenaran
daripada Majlis Keselamatan Negara (MKN) bermula 1 Jun 2020. Program latihan atlet ini
akan diteruskan sebagai persiapan atlet ke arah temasya Sukan SEA, Para ASEAN Hanoi
2021, Sukan Asia, Para Asia Hangzhou 2022 dan Sukan Komanwel Birmingham 2022
nanti.

01100

Walaupun pandemik COVID-19 ini memberi cabaran yang sangat berbeza
terhadap program persediaan atlet daripada segi latihan dan pendedahan kejohanan,
kementerian sentiasa mengambil inisiatif untuk memastikan atlet-atlet negara berada di
tahap yang kompetitif. Pada tahun 2020 sebanyak 43 daripada 160 pendedahan
pertandingan sahaja yang dapat disertai.
