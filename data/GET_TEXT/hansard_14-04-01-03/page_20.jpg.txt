12 DR.15.09.2021

maklum, pelbagai langkah dan inisiatif telah diambil oleh kerajaan bagi membantu
meringankan beban PKS akibat kesan penularan pandemik COVID-19, menerusi
beberapa pakej rancangan ekonomi yang melibatkan beberapa kementerian berkaitan
yang berjumlah RM530 bilion. Kementerian Pembangunan Usahawan dan Koperasi
melalui agensi-agensi di bawahnya telah melaksanakan pelbagai program untuk
membantu usahawan termasuklah mereka yang baru bermula ataupun starter seperti
berikut.

Pertama, melalui SME Corporation Malaysia ataupun SME Corp. Malaysia.
Program Pembiayaan Pengukuhan PKS dilaksanakan dengan kerjasama Malaysian
Industrial Development Finance (MIDF) sebagai agensi pelaksana. Program ini
menyediakan pembiayaan pinjaman mudah kepada PKS terutamanya dalam sektor-
sektor yang terjejas akibat COVID-19 dengan kadar faedah tiga peratus dan tanpa yuran
pemprosesan. Ini dapat membantu aliran tunai perniagaan sekali gus membantu
memastikan kelangsungan perniagaan PKS. Jumlah peruntukan terlibat adalah sebanyak
RM650 juta di bawah dana PEMERKASA.

Kedua, Program Business Accelerator (BAP 3.0) merupakan kerjasama antara
SME Corp. Malaysia dan SME Bank selaku agensi pelaksana memberikan kemudahan
pembiayaan kepada PKS untuk menampung kos modal kerja seperti utiliti, sewa dan kos-
kos lain termasuk pembelian stok dan juga bahan mentah. Bantuan juga disediakan dalam
bentuk geran kepada PKS yang mempunyai potensi perkembangan perniagaan dengan
bantuan untuk aktiviti seperti promosi, pensijilan dan juga pendekatan output e-dagang
serta pembelian mesin peralatan. Pada tahun 2020 hingga Julai 2021, sejumlah RM69.3
juta nilai geran telah diluluskan kepada 320 PKS.

Ketiga, Program Peningkatan Enterpris Bumiputera, bertujuan meningkatkan
daya saing PKS bumiputera menerusi bantuan bersepadu yang meliputi khidmat nasihat
dan sokongan kewangan dalam bentuk geran bersamaan. Bantuan yang disediakan
termasuklah untuk meningkatkan produktiviti, mekanisme, automasi dan juga melaksana
pelbagai promosi dan pengiklanan pelaksanaan e-dagang. Pada tahun 2020 hingga Julai
2021, RM40 juta nilai geran telah pun diluluskan kepada 338 PKS.

Dalam masa yang sama, SME Bank juga mempunyai beberapa program seperti
SME Relief Programme yang juga telah berjaya memberikan kelulusan pembiayaan
bernilai RM833.74 juta kepada 1,356 PKS. Dalam masa yang sama, Bank Rakyat juga
telah pun memperkenalkan beberapa program di antaranya BR Cash ditambah baik
kepada program baharu yang dikenali sebagai BR Flexi dengan penambahan jumlah
tahap pembiayaan maksimum daripada RM300 ribu kepada satu juta.

Agensi yang juga di bawah Kementerian Pembangunan Usahawan dan Koperasi
iaitu Perbadanan Nasional Berhad (PERNAS) juga telah pun melalui Program RECURVE,
yang bertujuan untuk membantu usahawan francais menampung kos operasi bulanan
seperti gaji pekerja, sewa premis dan sebagainya yang telah pun memperuntukkan
pembiayaan sebanyak RM20 juta kepada 200 usahawan francais. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Menteri. Sila soalan tambahan pertama.

Datuk Seri Dr. Shamsul Anuar bin Nasarah [Lenggong]: Terima kasih Yang
Berhormat Menteri. Pandemik COVID-19, realitinya beri impak besar kepada pengusaha
industri kecil dan sederhana dalam semua sektor. Saya ucapkan tahniah kepada
kerajaan. Disebut tadi pelbagai bantuan diberi, namun mesti dilihat apakah inisiatif diberi
tadi benar-benar sampai ke kumpulan sasaran. Kita tak mahu ia disebut bilion jutaan tetapi
realitinya masih lagi terkial-kial usahawan kecil dan sederhana untuk mendapat dana dan
sebagainya.

01050

Oleh sebab itu, kita harap kerajaan membentangkan satu kerangka yang betul-
betul konkrit dalam soal penyelesaian jangka pendek, sederhana dan panjang. Apakah
kementerian boleh atau berhasrat untuk mengkaji semula, contohnya Akta Perbadanan
Pembangunan Industri Kecil dan Sederhana 1995 (Akta 539) bagi kita memperkasa,
melindungi kepentingan semula industri kecil dan sederhana. Terutama ketika pandemik
ini dan akan beralih kepada fasa baru ini daripada aspek perundangan, kewangan, soal
