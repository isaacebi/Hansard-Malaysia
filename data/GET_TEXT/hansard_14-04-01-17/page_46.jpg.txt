38 DR.12.10.2021

supaya kedua-dua orang Menteri tersebut dirujuk kepada Jawatankuasa Hak dan
Kebebasan. Sekian, terima kasih. [Tepuk]

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bukit Mertajam. Saya dapat makluman ini iaitu Yang di-Pertua Dewan Rakyat
telah pun menulis kepada kedua-duanya. Jadi ini dalam perhatian Yang di-Pertua Dewan
Rakyat. Dengan izin, this is dated yesterday, sedang dalam perhatian Yang di-Pertua
Dewan Rakyat.

Tuan Sim Chee Keong [Bukit Mertajam]: Saya harap...
Timbalan Yang di-Pertua [Dato’ Mohd Rashid Hasnon]: Dia akan menjawab.

Tuan Sim Chee Keong [Bukit Mertajam]: Saya nampak surat Yang di-Pertua
Dewan Rakyat dan saya ucapkan terima kasih kepada beliau. Akan tetapi saya harap
jangan kerana hari ini merupakan hari terakhir, maka perkara ini dilepaskan begitu sahaja.
Datang balik sidang akan datang, saya harap satu ketetapan keputusan yang muktamad
akan diberikan. Mana Menteri yang menipu, kita rujuk Menteri yang menipu dan
memutarbelitkan fakta itu kepada Jawatankuasa Hak dan Kebebasan. Saya mohon
keputusan Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Baik, terima kasih
Yang Berhormat Bukit Mertajam. Sekarang saya menjemput Yang Berhormat Timbalan
Menteri Kewangan.

RANG UNDANG-UNDANG

RANG UNDANG-UNDANG LEVI KEUNTUNGAN LUAR BIASA
(PINDAAN) 2020

Bacaan Kali Yang Kedua dan Ketiga

12.28 tgh.

Timbalan Menteri Kewangan | [Tuan Mohd Shahar bin Abdullah]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera,
salam Keluarga Malaysia. Tuan Yang di-Pertua, saya mohon mencadangkan suatu akta
untuk meminda Akta Levi Keuntungan Luar Biasa 1998 dibacakan kali yang kedua
sekarang.

Tuan Yang di-Pertua, Rang Undang-undang Levi Keuntungan Luar Biasa
(Pindaan) 2020 yang dicadangkan adalah bagi meminda Akta Levi Keuntungan Luar
Biasa 1998 [Akta 592] bagi meminda peruntukan sedia ada dan memasukkan peruntukan
baharu dengan tujuan untuk menambah baik pentadbiran levi keuntungan luar biasa
melalui peruntukan remisi dan pulang balik levi dan penalti yang boleh memberikan
manfaat kepada orang yang membayar levi.

Tuan Yang di-Pertua, saya memohon untuk menghuraikan setiap fasal dalam
rang undang-undang ini. Rang undang-undang ini mempunyai empat fasal seperti berikut.

Fasal 1 mengandungi tajuk ringkas dan tarikh permulaan kuat kuasa akta yang
dicadangkan.

Fasal 2 bertujuan menggantikan seksyen 13 untuk memberikan kuasa kepada
Menteri bagi meremitkan keseluruhan atau mana-mana bahagian levi keuntungan luar
biasa yang kena bayar.

01230

Fasal ini juga, Tuan Yang di-Pertua, memberi kuasa kepada Ketua Pengarah
Kastam meremitkan keseluruhan atau mana-mana bahagian penalti yang kena bayar.
Peruntukan turut disediakan untuk pembayaran balik levi keuntungan luar biasa atau
