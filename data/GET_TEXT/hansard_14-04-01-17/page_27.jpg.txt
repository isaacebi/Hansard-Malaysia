DR.12.10.2021 19

iaitu ESG iaitu pelaburan yang berdasarkan environmental, social dalam segi hak pekerja
dan sebagainya serta governance yang melibatkan soal-soal tatakelola.

Jadi, saya tidak yakin dengan jawapan yang diberikan. Minta maaf. Selagi saya
tidak diyakinkan, ada satu jawatankuasa yang betul-betul menjadi dasar, bukan sebagai
sektor-sektor dan kemudian diselaraskan. Bila turun di bawah, jadi haru-biru dan kita tak
dapat melaksanakan SDG, apatah lagi sasarannya ialah 2030. Itu soalan saya untuk
diberikan keyakinan lebih tentang bagaimana SDG ini benar-benar dijadikan dasar
pembangunan mampan. Terima kasih Tuan Yang di-Pertua.

Dato’ Sri Tuan Ibrahim bin Tuan Man: Terima kasih Yang Berhormat. Saya ingin
menjelaskan bahawa di peringkat kementerian dan saya mengakui bahawa SDG bukan
hanya satu atau dua kementerian yang terlibat. Banyak agensi dan banyak kementerian
yang terlibat. Kita meletakkan polisi kepada sasaran yang ingin kita capai. Apa yang
penting ialah pemantauan, pelaporan, penguatkuasaan, di samping tindakan undang-
undang.

Saya setuju bahawa satu mekanisme perlu dibina bagi memastikan SDG ini dapat
dipatuhi oleh semua agensi dan kementerian. Setiap kementerian meletakkan sasaran
yang perlu dinilai dan prestasinya perlu diukur menjelang tahun 2030 bagi Kementerian
Alam Sekitar dan Air. Kita ada enam daripada 17 dan bakinya ialah terletak kepada
kementerian-kementerian lain.

Kedua, oleh sebab kita ada persidangan COP26 yang akan berlangsung pada
November ini dan kita dapati bahawa Malaysia terikat dengan beberapa pelaporan kita
pada UNFCCC. Sehubungan dengan itu, mekanisme ke arah pematuhan ini lebih kukuh
dibincangkan, buat pelaporan dan penilaian. Usaha-usaha ke arah itu sedang kita
kuatkuasakan melalui pemantauan, pembentukan undang-undang dan sebagainya. Saya
yakin bahawa dengan kerjasama semua pihak kementerian dan agensi serta
pemantauan, pelaporan, penguatkuasaan dapat kita pastikan bahawa SDG dapat kita
patuhi. Terima kasih.

Tuan Ahmad Tarmizi bin Sulaiman [Sik]: Terima kasih Tuan Yang di-Pertua.
Terima kasih Yang Berhormat Menteri. Dalam soalan berkaitan dengan pemeliharaan
alam sekitar ini, dalam indikator SDG itu sendiri bahawa aspek pemeliharaan sungai
adalah antara perkara penting yang perlu dilihat oleh kerajaan dan masyarakat sendiri.
Dilihat bahawa sungai-sungai kita banyak yang tercemar dan sudah pun rosak daripada
segi kualiti airnya. Jadi saya ingin bertanya, adakah pihak kementerian bercadang untuk
menggerakkan kempen khususnya kepada Ahli-ahli Parlimen kita untuk menjaga sungai
ini sebagai sungai angkat sepertimana yang dilakukan oleh Persatuan Sahabat Sungai
yang telah digerakkan bersama oleh KASA? Terima kasih.

Dato’ Sri Tuan Ibrahim bin Tuan Man: Terima kasih. Berhubung dengan
pemeliharaan dan pemuliharaan sungai, kita akui bahawa negara Malaysia beruntung
kerana kita punyai lembangan sungai yang banyak, sedangkan ada negara dunia
langsung tidak ada sebatang sungai pun. Lantaran itu, pihak kementerian mengambil
serius soal sumber air. Dia bukan hanya untuk minuman, tetapi juga termasuk bekalan
kepada pertanian. Serentak dengan itu, kerajaan ataupun KASA meletakkan sasaran
untuk memastikan bahawa Denai Sungai Kebangsaan dilaksanakan sebanyak 10 ribu
kilometer menjelang tahun 2050.

Kita letakkan sasaran supaya Denai Sungai Kebangsaan ini menjadi mekanisme
supaya setiap masyarakat, komuniti, NGO turut memelihara kawasan sumber air negara.
Di samping itu, kita juga menguatkuasakan di bawah peraturan akta dengan membuat
semakan kepada undang-undang dan akta yang sedia ada supaya sebarang elemen
pencemaran sumber air kita dapat kita ambil tindakan yang lebih tegas termasuklah juga
denda yang lebih tinggi dan mandatori penjara kepada mereka yang mencemarkan
sumber minuman.

Untuk makluman Dewan yang mulia, Kementerian Alam Sekitar dan Air telah pun
mewujudkan suatu jabatan yang kita namakan UCJAS (Unit Cegah Jenayah Alam
Sekitar), bekerjasama dengan pihak polis, agensi-agensi lain supaya setiap pencemaran
dapat kita kuatkuasakan. Sehubungan dengan itu, saya setuju dengan apa yang
