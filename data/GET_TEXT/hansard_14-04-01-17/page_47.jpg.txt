DR.12.10.2021 39

penalti yang telah diremitkan kepada mana-mana orang jika orang itu telah membayar levi
keuntungan luar biasa atau penalti.

Tuan Yang di-Pertua, fasal 3 bertujuan menggantikan seksyen 14 untuk
membenarkan mana-mana orang yang telah terlebih bayar atau tersilap bayar apa-apa
levi keuntungan luar biasa atau penalti atau mana-mana orang berhak untuk
mendapatkan bayaran balik levi atau penalti di bawah seksyen 13 untuk menuntut
pembayaran balik dalam satu tempoh satu tahun daripada masa pembayaran lebih atau
pembayaran tersilap itu berlaku.

Fasal ini juga memberi kuasa kepada Ketua Pengarah Kastam untuk
mengurangkan atau menolak pembayaran balik jika pembayaran balik itu boleh dengan
tidak patut memperkayakan orang yang telah membuat tuntutan itu.

Tuan Yang di-Pertua, fasal 4 bertujuan untuk memasukkan seksyen baharu 14A
ke dalam Akta 592 yang memperuntukkan bahawa Ketua Pengarah Kastam boleh
membayar balik levi keuntungan luar biasa atau penalti jika berpuas hati bahawa orang
yang membuat tuntutan telah membuktikan dengan sepatutnya. Apa-apa tuntutan
hendaklah disokong dengan keterangan sebagaimana dikehendaki oleh Ketua Pengarah.

Tuan Yang di-Pertua, saya mohon mencadangkan.

Timbalan Yang di-Pertua [Dato’ Mohd Rashid Hasnon]: Siapa yang
menyokong?

Timbalan Menteri Kesihatan | [Dato’ Dr. Haji Noor Azmi bin Ghazali]: Tuan
Yang di-Pertua, saya mohon menyokong.

Timbalan Yang di-Pertua [Dato’ Mohd Rashid Hasnon]: Baik. Ahli-ahli Yang
Berhormat, masalah di hadapan Majlis ialah rang undang-undang bernama suatu akta
untuk meminda Akta Levi Keuntungan Luar Biasa 1998 dibacakan kali yang kedua
sekarang dan terbuka untuk dibahas.

Dato’ Ngeh Koo Ham [Beruas]: Beruas.

Timbalan Yang di-Pertua [Dato’ Mohd Rashid Hasnon]: Saya ada dua tiga
orang yang ingin bahas. Sekarang saya menjemput Yang Berhormat Pontian. Saya bagi
masa 10 minit.

12.32 tgh.

Datuk Seri Haji Ahmad bin Haji Maslan [Pontian]: Assalamualaikum, salam
sejahtera, Tuan Yang di-Pertua dan Ahli-ahli Yang Berhormat. Saya ingin mengambil
bahagian dalam perbahasan Rang Undang-undang Levi Keuntungan Luar Biasa
(Pindaan) 2020 ini.

Saya ingin membangkitkan untuk permulaan ini beberapa soalan yang penting
dan asas. Soalan pertama ialah kenapa hanya sawit yang dikenakan levi keuntungan luar
biasa? Bagaimana tentang komoditi-komoditi yang lain jika komoditi itu mencapai
keuntungan yang tertentu seperti lada hitam, kopi dan getah? Akan tetapi, tentunya levi
ini tidak boleh dikenakan kepada pekebun-pekebun kecil. la perlu dikenakan kepada
syarikat-syarikat besar sahaja. Sebagai contoh, levi keuntungan luar biasa kelapa sawit
ini dikenakan kepada syarikat-syarikat ataupun estet-estet yang memiliki lebih daripada
100 ekar tanaman kelapa sawit.

Jadi, soalan saya yang pertama ialah kenapa hanya sawit dan kenapa tidak
dibuka kepada komoditi-komoditi yang lain? Walaupun komoditi itu pada ketika ini tidaklah
tinggi harganya tapi pada masa hadapan kemungkinan ia boleh meningkat. Sebagai
contoh, getah dulu harganya murah, sekarang ini harganya agak meningkat. Sekali lagi
saya ingin menyatakan bahawa jangan kenakan pada syarikat-syarikat kecil, hanya
kenakan pada syarikat-syarikat besar, estet yang lebih 100 ekar.

Soalan saya yang kedua yang ingin saya bangkitkan di sini ialah apabila kita sebut
bahawa ada kaedah untuk salah kira, penalti, rayuan supaya berlaku adil, saya ingin tanya
