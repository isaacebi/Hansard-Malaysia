62 DR.12.10.2021

ataupun apa pun yang boleh menjadikan check and balance itu, governance aspect Yang
Berhormat Timbalan Menteri. Terima kasih.

Tuan Mohd Shahar bin Abdullah: Tuan Yang di-Pertua, apa yang dibangkitkan
oleh Yang Berhormat Kuala Selangor selepas dia meneliti pemikiran Yang Berhormat
Sepang adalah berkaitan tentang adakah akan berlaku kecurangan terhadap kuasa
kepada Ketua Pengarah dan Menteri. Yang Berhormat Kuala Selangor, ini bukan perkara
yang baharu. Ini selaras seperti mana yang saya telah nyatakan tadi dalam perundangan-
perundangan percukaian, cukai jualan, cukai perkhidmatan dan Akta Kastam 1967. Sudah
pasti kita sudah ada SOP dan prosedur tertentu dalam kita hendak mencadangkan supaya
Menteri melimit-kan separuh atau dalam peratusan yang difikirkan oleh pihak
jawatankuasa. Jangan risau Yang Berhormat. Keadaan ini...

Datuk Seri Dr. Haji Dzulkefly bin Ahmad [Kuala Selangor]: Terima kasih Yang
Berhormat.

Tuan Mohd Shahar bin Abdullah: ...telah berlaku dan bukan satu perkara yang
baharu. Berkaitan dengan Yang Berhormat Beruas dan Yang Berhormat Rompin, itu
sebabnya Yang Berhormat Beruas dan Yang Berhormat Rompin, saya terbuka untuk
menerima sebarang pandangan betul Yang Berhormat. Apa yang berlaku dahulu mungkin
Yang Berhormat tidak berapa puas hati, tetapi saya menjemput Yang Berhormat untuk
membuat libat urus dengan pejabat saya. Terima kasih Tuan Yang di-Pertua, terima kasih
Ahli-ahli Yang Berhormat.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat, sekarang saya kemukakan masalah kepada Majlis bagi diputuskan.
Masalahnya ialah bahawa rang undang-undang ini dibacakan kali yang kedua sekarang.

[Masalah dikemukakan bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]
[Tuan Yang di-Pertua mempengerusikan Jawatankuasa]

[Fasal-fasal dikemukakan kepada Jawatankuasa]

Fasal-fasal 1 hingga 4 -
Tuan Pengerusi: Ada perbahasan? Yang Berhormat Dungun.

3.45 ptg.

Tuan Haji Wan Hassan bin Mohd Ramli [Dungun]: Terima kasih Tuan
Pengerusi. Di peringkat jawatankuasa rang undang-undang ini, ada beberapa isu yang
ingin saya ketengahkan iaitu berkait dengan kerana dua penggantian seksyen 13 dan juga
seksyen 14. Yang pertama saya ingin tahu maksud bahagian levi yang genap masa dalam
seksyen 13(1). Yang kedua mengapakah wujud perbezaan bagi Yang Berhormat Menteri
meremitkan levi dan Ketua Pengarah dalam meremitkan penalti dalam seksyen 13(1) dan
seksyen 13(2) kerana pada seksyen asal seksyen 13 dalam akta asal hanya diberikan
kuasa kepada Yang Berhormat Menteri. Jadi, pohon penjelasan.

Seterusnya ialah penggantian seksyen 14 apakah maksud dibayar secara silap
dalam seksyen 14(1) yang kedua jika wujud tuntutan bagi pembayaran balik selepas satu
tahun. Apakah tuntutan ini sudah tidak layak. Seterusnya mengapakah tempoh
pembayaran balik levi dan penalti kepada syarikat tidak dispesifik. Contohnya dalam masa
sebulan dan di bawah seksyen 14(3) apakah maksud tidak patut memperkaya orang di
dalam seksyen 14(1). Terima kasih Tuan Pengerusi.

Tuan Pengerusi: Terima kasih. Ada sesiapa lagi?
