DR.12.10.2021 9

Manakala bagi parameter nilai jualan sektor pembuatan pula, subsektor
kelengkapan pengangkutan dan pembuatan lain, penurunan 30.6 peratus pada Jun 2021;
subsektor kayu perabot, keluaran kertas dan percetakan, penurunan sebanyak 26
peratus; subsektor produk mineral bukan logam, logam asas dan produk logam yang
direka, penurunan sebanyak 18.8 peratus.

01040

Maka, statistik ini menunjukkan impak yang besar ke atas sektor pembuatan ini
adalah subsektor yang hanya dibenarkan beroperasi pada kadar siap siaga 10 peratus
atau pun sektor yang langsung tidak dibenarkan beroperasi.

Bagi bahagian dua soalan tersebut, Tuan Yang di-Pertua, kerajaan melalui Pelan
Pemulihan Nasional telah menetapkan indikator seperti kes harian baharu dan kadar
vaksinasi bagi kebenaran pembukaan semula sektor ekonomi. Dalam membantu
menyegerakan pembukaan subsektor pembuatan yang masih belum dapat beroperasi di
bawah Fasa 1 PPN khususnya, kerajaan telah membenarkan syarikat mencapai kadar
vaksinasi lengkap pekerja sekurang-kurangnya 40 peratus untuk beroperasi pada tahap
kapasiti 60 peratus. Sekiranya kadar vaksinasi lengkap pekerja adalah antara 60 ke 79
peratus, kapasiti pekerja adalah 80 peratus. Bagi kadar vaksinasi lengkap 80 peratus ke
atas, kita benarkan kapasiti pekerja 100 peratus.

Terima kasih, Tuan Yang di-Pertua.
Tuan Yang di-Pertua: Terima kasih. Soalan tambahan yang pertama.

Puan Rubiah binti Wang [Kota Samarahan]: Terima kasih Tuan Yang di-Pertua.
Terima kasih Yang Berhormat Timbalan Menteri atas jawapan tadi.

Penutupan sempadan negara dan juga antarabangsa sangat memberi kesan
kepada syarikat-syarikat multinasional seperti syarikat penerbangan, perkhidmatan dan
juga pembuatan yang terpaksa menanggung kerugian berbilion ringgit dan juga
menghentikan ribuan orang pekerja.

Soalan tambahan saya. Bagaimanakah pihak kerajaan dapat membantu syarikat-
syarikat multinasional berkenaan untuk mewujudkan semula hubungan perdagangan dua
hala dengan negara-negara lain bagi membolehkan kerjasama yang sudah terjalin
sebelum ini dapat diteruskan dan ini membolehkan harapan ramai lagi rakyat kita dapat
kembali bekerja di sektor yang berkenaan?

Tuan Yang di-Pertua: Silakan, Yang Berhormat Timbalan Menteri.

Datuk Lim Ban Hong: Tuan Yang di-Pertua, soalan tambahan Yang Berhormat
Kota Samarahan menyebut tentang macam mana kita hendak sambung hubungan dua
hala terutamanya dalam soal perdagangan.

Saya hendak maklumkan bahawa walaupun pada tempoh pandemik, tempoh
PKP, Kementerian Perdagangan Antarabangsa dan Industri sebenarnya melakukan misi-
misi ini secara maya. Contohnya, melalui agensi di bawah Kementerian Perdagangan
Antarabangsa dan Industri (MITI), kita mengadakan misi-misi secara maya dan juga kita
melakukan program padanan perniagaan secara maya untuk membantu syarikat-syarikat
tempatan berhubung dengan pelanggan-pelanggan mereka di peringkat antarabangsa.

Begitu juga dalam misi pelaburan. Walaupun kita tidak dibenarkan merentasi
sempadan ataupun ke luar negara, kita melakukan misi pelaburan secara atas talian.
Jadi, ini merupakan antara usaha yang telah dilakukan. Kini sempadan telah dibuka
semula, saya fikir ia akan membantu misi pelaburan dan perdagangan kita dengan lebih
baik. Terima kasih.

Tuan Yang di-Pertua: Yang Berhormat Padang Serai.

Tuan Karupaiya a/l| Mutusami [Padang Serai]: Terima kasih Tuan Yang di-
Pertua dan terima kasih Yang Berhormat Timbalan Menteri. Apakah langkah kerajaan
dalam mengembalikan balik ekonomi domestik di sektor terjejas melalui promosi dan
pemasaran? Terima kasih Yang Berhormat Timbalan Menteri, terima kasih Tuan Yang di-
Pertua.
