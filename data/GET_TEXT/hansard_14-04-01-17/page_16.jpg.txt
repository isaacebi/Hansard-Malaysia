8 DR.12.10.2021

kajian kepada satu peringkat kajian itu lapan tahun. Contohnya kajian kepada
Semenanjung pada tahun 2006, kalau kajian itu makan masa dua tahun contohnya,
maknanya pada tahun 2008 baru dihitungkan lapan tahun lat dia. Jadi itulah mungkin
dilihat sebab masa di antaranya itu, lat itu ataupun period which kajian itu dibuat,
nampaknya amat panjang.

Akan tetapi satu lagi Tuan Yang di-Pertua, kajian ini bukannya hanya untuk
menambahkan jumlah tetapi ada juga boleh dikurangkan jumlah. Maknanya itu atas pihak
SPR. Kerajaan tidak berhak mengganggu tugas-tugas dan tanggungjawab SPR dan SPR
adalah bebas untuk membuat keputusannya sendiri untuk disarankan kepada kerajaan.
Terima kasih Tuan Yang di-Pertua.

Tuan Steven Choong Shiau Yoon [Tebrau]: Boleh ada tambahan lagi atau
tidak? Soalan tambahan.

Tuan Yang di-Pertua: Maaf, sudah lebih masa Yang Berhormat. Yang Berhormat
semua, sekarang tamatlah sesi untuk waktu Pertanyaan-pertanyaan Menteri pada hari ini.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Puan Rubiah binti Haji Wang [Kota Samarahan] minta Menteri Kanan
Perdagangan Antarabangsa dan Industri menyatakan:

(a) sektor industri manakah yang paling terjejas sejak negara
dilanda wabak COVID-19; dan

(b) tahap kesediaan Kerajaan membuka kembali sektor ekonomi
sepenuhnya.

Timbalan Menteri Perdagangan Antarabangsa dan Industri [Datuk Lim Ban
Hong]: Terima kasih Tuan Yang di-Pertua. Terima kasih kepada keprihatinan Yang
Berhormat Kota Samarahan juga.

Secara umumnya, sektor industri yang paling terjejas disebabkan pelaksanaan
Perintah Kawalan Pergerakan (PKP) bagi mengawal penularan wabak COVID-19 adalah
sektor-sektor yang tidak dibenarkan beroperasi semasa tempoh pelaksanaan PKP
tersebut. Data dari Jabatan Statistik Malaysia bagi Indeks Pengeluaran Perindustrian
(IPP) bagi sektor pembuatan menunjukkan penurunan 0.2 peratus pada Jun 2021.
Setelah mencatatkan pertumbuhan 29.8 peratus pada bulan Mei 2021.

Sektor-sektor yang menyumbang kepada penurunan ini adalah sektor-sektor
yang tidak dibenarkan beroperasi iaitu kelengkapan dan pengangkutan dan pembuatan
lain, mineral bukan logam, logam asas dan logam yang direka, kayu perabot, keluaran
kertas dan percetakan, tekstil, pakaian kulit dan kasut. Penurunan output pengeluaran
tersebut adalah sejajar dengan penutupan sektor-sektor tersebut sepanjang PKP di mana
kebenaran hanya diberikan untuk meletakkan mesin dalam keadaan siap siaga iaitu bagi
sektor automotif, besi dan keluli, simen, seramik dan kaca. Sementara itu, sektor-sektor
lain seperti kayu perabot, tekstil dan pakaian, tidak dibenarkan beroperasi sepanjang
tempoh PKP dan Fasa 1 Pelan Pemulihan Negara (PPN).

Tuan Yang di-Pertua, sekiranya kita lihat pada dua penanda aras utama iaitu IPP
dan nilai jualan pada Jun 2021: untuk IPP subsektor kelengkapan pengangkutan dan
pembuatan lain, penurunan sebanyak 42.7 peratus pada Jun 2021; subsektor produk
mineral bukan logam, logam asas dan produk logam yang direka, penurunan sebanyak
21.3 peratus; subsektor produk kayu perabot, keluaran kertas dan percetakan, penurunan
18.2 peratus dan untuk subsektor produk tekstil, pakaian kulit dan kasut, penurunan
sebanyak 14. 5 peratus.
