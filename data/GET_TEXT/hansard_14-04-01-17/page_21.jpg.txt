DR.12.10.2021 13

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Saya nak berpantun pagi ini untuk menceriakan pagi.

Air adalah keperluan kehidupan,

Perlu dinikmati rakyat sekeluarga,
Menteri KASA yang budiman,

Soalan saya nombor tiga.

3. Tuan Abdul Latiff bin Abdul Rahman [Kuala Krai] minta Menteri Alam Sekitar
dan Air menyatakan apakah perkembangan terkini penyelesaian permasalahan air
Kelantan dan pelan jangka masa pendek dan juga jangka masa panjang.

Menteri Alam Sekitar dan Air [Dato’ Sri Tuan Ibrahim bin Tuan Man]:
Bismillahi Rahmani Rahim. Assalamualaikum warahmatullahi wabarakatuh dan salam
sejahtera.

Untuk makluman Dewan yang mulia, bahawa Kerajaan Persekutuan melalui
Kementerian Alam Sekitar dan Air melaksanakan pelbagai inisiatif bagi memastikan 1.7
juta orang penduduk Kelantan mendapat akses kepada bekalan air bersih dan berkualiti.
Daripada pemantauan yang dibuat oleh pihak kementerian, kita mendapati ada dua punca
utama rakyat Kelantan tidak mendapat liputan bekalan air sepenuhnya, hanya 71.7
peratus yang mendapat bekalan air bersih. Punca utama ialah berpunca daripada sumber
air di mana 15 dari 36 LRA yang telah pun dibina tidak mencapai kapasiti yang sebenar.
Kedua ialah NRW agak tinggi, 61.1 peratus di Kelantan.

Untuk perancangan di peringkat kementerian untuk jangka masa pendek ialah kita
membiayai sebanyak RM664.8 juta bagi kerja-kerja perbelanjaan modal ataupun capex
untuk Pengurusan Aset Air Berhad (PAAB) bagi tempoh operasi keempat 2021-2023 iaitu
antaranya ialah termasuk cadangan pembinaan tiga LRA baharu iaitu LRA Chicha fasa 2
kapasiti 40 juta liter sehari, LRA Tanjong Mas kapasiti 30 juta liter sehari, LRA Bukit
Chupak berkapasiti 10 juta liter sehari.

Pelaksanaan kerja-kerja ini dalam peringkat reka bentuk dan kita jangka akan
dapat dimanfaatkan oleh pengguna menjelang tahun 2024. Keduanya ialah penukaran
511 kilometer paip uzur jenis AC secara berperingkat dengan anggaran kos sebanyak
RM218 juta. Sehingga kini, sepanjang 106.2 kilometer paip telah pun diganti dan
sepanjang 405 kilometer akan diganti secara berperingkat-peringkat.

Untuk makluman Dewan yang mulia, terdapat 4.491 kilometer atau 55 peratus
paip lama jenis AC daripada keseluruhan 8,139 kilometer di Kelantan. Kedua, pembinaan
LRA Kampung Telok, Kota Bharu berkapasiti 30 juta liter sehari di bawah pembiayaan
pinjaman daripada Kerajaan Persekutuan dijangka beroperasi pada hujung tahun ini,
insya-Allah. Di samping itu juga, kita sedang dalam proses pembinaan dan dijangka siap
pada hujung tahun ini ialah LRA Mini Teluk Mesira, Bachok di mana kapasiti dua juta liter
sehari di bawah pinjaman pembiayaan daripada kerajaan negeri.

Manakala Program Pengurangan NRW Kebangsaan melalui pendekatan satu,
sebanyak RM69.95 juta dijangka siap pada tahun 2022. Skop kerja termasuklah
pemasangan meter, System Input Volume (SIV), penggantian meter pengguna,
pembaikan tangki dan penyediaan Geography Information System (GIS).

01100

Untuk jangka masa panjang, kerajaan memperlihatkan dan memberi perhatian
serius kepada isu penggunaan air permukaan berbanding air tanah. Untuk makluman
Dewan yang mulia, Kajian Pembangunan Sumber Air Negeri Kelantan yang dijangka
mengambil masa selama 18 bulan, kita akan mula membuat kajian bagi pembinaan dua
TAPS untuk negeri Kelantan yang dijangka mampu membekalkan dan menyelesaikan
masalah sumber air kepada loji-loji yang sedia ada di Kelantan. Terima kasih.

Tuan Abdul Latiff bin Abdul Rahman [Kuala Krai]: Terima kasih Tuan Yang di-
Pertua. Yang Berhormat Menteri pernah menyebut berkaitan penilaian cadangan
pembinaan takungan air pinggiran sungai (TAPS) dan loji rawatan air (LRA) di Labok
dalam jajahan Machang. Bolehkah Yang Berhormat Menteri nyatakan kapasiti dan
