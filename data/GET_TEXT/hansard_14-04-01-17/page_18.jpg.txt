10 DR.12.10.2021

Tuan Yang di-Pertua: Silakan, Yang Berhormat Timbalan Menteri.

Datuk Lim Ban Hong: Tuan Yang di-Pertua, tadi yang menerusi promosi dan—
tidak berapa jelas. Saya minta Yang Berhormat tanya soalan tambahan, “Menerusi
promosi dan” apa? Tidak berapa jelas soalan dia.

Tuan Yang di-Pertua: Ya, Yang Berhormat Padang Serai.

Tuan Karupaiya a/l Mutusami [Padang Serai]: Apakah langkah kerajaan dalam
mengembalikan balik ekonomi domestik di sektor terjejas melalui promosi dan
pemasaran? Terima kasih Yang Berhormat Timbalan Menteri, terima kasih Tuan Yang
di-Pertua.

Datuk Lim Ban Hong: Terima kasih, Yang Berhormat. Sebenarnya untuk
membantu ekonomi domestik, Tuan Yang di-Pertua, kita telah melakukan program PIKAS
iaitu vaksinasi. Ini kKerana paling penting, kita perlu memastikan sektor-sektor ekonomi
domestik ini tidak ada gangguan ke atas mereka. Maka, program vaksinasi yang
dijalankan akan memastikan rantaian bekalan mereka tidak terjejas. Kita juga telah
melaksanakan Program Safe@Work, dengan izin, Tuan Yang di-Pertua, untuk membantu
membentuk persekitaran kerja yang selamat.

Usaha-usaha untuk mempromosikan  produk-produk mereka ataupun
perkhidmatan-perkhidmatan syarikat-syarikat tempatan, kita banyak melakukan usaha ini
melalui agensi di bawah MITI iaitu MATRADE. Contohnya, kita memperkenalkan satu
geran yang dinamakan sebagai Market Development Grant (MDG) untuk membantu
syarikat-syarikat tempatan memasarkan produk mereka dengan menyertai pameran-
pameran antarabangsa sama ada secara fizikal ataupun maya.

Keduanya, kita juga mempunyai satu usaha yang dinamakan eTRADE di mana
kita memberikan geran dan juga latihan kepada syarikat-syarikat tempatan untuk mereka
menyertai platform e-dagang merentasi sempadan.

Ketiganya, Tuan Yang di-Pertua, kita juga mempunyai satu dana yang dinamakan
sebagai Services Export Fund (SEF) untuk membatu pengeksport perkhidmatan untuk
memasarkan perkhidmatan mereka di peringkat antarabangsa.

Terima kasih, Tuan Yang di-Pertua.

2. Datuk Wira Haji Mohd. Anuar Mohd. Tahir [Temerloh] minta Menteri Kerja
Raya menyatakan pada awal Januari 2021, Lebuhraya Pantai Timur telah ditenggelami
banjir pada lokasi-lokasi berikut KM84.6, KM84.7, KM113, KM126.3 dan KM198. Lokasi
KM113 telah dua kali ditenggelami banjir. Kali pertama pada tahun 2014 dan kedua
kalinya pada tahun 2021. Apakah tindakan yang telah diambil oleh kementerian supaya
kejadian lebuh raya penting bagi hubungan ke Pantai Timur tidak terputus berhari-hari
akibat banjir.

Menteri Kanan Kerja Raya [Dato’ Sri Haji Fadillah bin Yusof]: Bismillahi
Rahmani Rahim. Assalamualaikum warahmatullahi wabarakatuh. Terima kasih Tuan
Yang di-Pertua.

Untuk makluman Ahli-ahli Yang Berhormat, bencana banjir yang berlaku pada
Januari 2021 yang lalu telah menjejaskan beberapa daerah di negeri Pahang sehingga
mengakibatkan banyak kawasan dinaiki air termasuklah Lebuhraya Pantai Timur Fasa 1
(LPT1) yang terputus hubungan akibat dinaiki air.

Laluan LPT1 yang telah terjejas disebabkan bencana banjir adalah di KM84.7,
KM113.4, KM115, KM126.4 dan KM198.9 yang terpaksa ditutup secara berperingkat
kepada lalu lintas di antara 3 Januari 2021 sehingga 10 Januari 2021 kerana dinaiki air
sedalam 750 milimeter sehingga 1,800 milimeter daripada aras jalan.

Keamatan hujan di seluruh negeri Pahang yang tinggi dalam tempoh masa yang
panjang di kawasan tadahan hulu seperti di Sungai Klau, Sungai Semantan, Sungai
Tembeling dan Sungai Jelai telah menghasilkan kuantiti aliran air yang sangat tinggi.
