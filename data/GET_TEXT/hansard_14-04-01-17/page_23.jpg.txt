DR.12.10.2021 15

4. Puan Teresa Kok Suh Sim [Seputeh] minta Menteri Perusahaan Perladangan
dan Komoditi menyatakan usaha yang dilakukan oleh LGM untuk menambah baik sektor
perladangan getah sejak Yang Berhormat Kuala Nerus memegang jawatan Menteri
daripada 10 Mac 2020 hingga 16 Ogos 2021. Nyatakan usaha kementerian untuk
membantu pekebun kecil getah.

Timbalan Menteri Perusahaan, Perladangan dan Komoditi Il [Datuk Willie
anak Mongin]: Selamat pagi dan salam sejahtera. Terima kasih kepada Yang Berhormat
Seputeh yang selalu begitu peka dengan kementerian MPIC dan sering bertanyakan
soalan-soalan yang berkait rapat dengan kementerian ini. Saya faham sebagai mantan
Menteri beliau memang begitu — selalu ambil tahu.

Tuan Yang di-Pertua, sepanjang tempoh antara Mac 2020 sehingga Ogos 2021,
kerajaan telah melaksanakan perintah kawalan pergerakan PKPD dan Pelan Pemulihan
Negara dan oleh itu banyak sektor komoditi kita yang tidak dapat dijalankan secara
keseluruhan ataupun full-force dengan izin. Bagi kelestarian sektor industri getah,
kerajaan telah memberi kelonggaran kepada aktiviti tertentu seperti penorehan,
pembelian, pemprosesan dan sektor pengilangan yang berkaitan dengan perubatan
tertakluk kepada kelulusan MITI.

Jadi, antara penambahbaikan sektor getah yang telah dilaksanakan dalam
tempoh Mac 2020 sehingga Ogos 2021 adalah seperti berikut; Pertama, membangunkan
koridor pengeluaran lateks negara di mana pada masa ini harga lateks ataupun susu
getah domestik lebih tinggi daripada getah skrap ataupun cup /ump. Di samping itu,
permintaan lateks domestik turut meningkat bagi memenuhi keperluan industri
pengilangan terutama sarung tangan getah.

Oleh itu, bagi meningkatkan pengeluaran lateks negara projek perintis Koridor
Lateks Pantai Timur sedang dilaksanakan melibatkan negeri-negeri Pantai Timur
Semenanjung Malaysia iaitu Pahang, Kelantan dan juga Terengganu. Untuk tujuan ini,
kerajaan telah menyediakan peruntukan sebanyak RM16 juta secara padanan pada tahun
2021.

Kedua, kementerian juga memperluaskan penggunaan RRIMniaga di mana
RRIMniaga adalah satu inovasi Lembaga getah Malaysia (LGM). la merupakan satu
aplikasi telefon pintar yang digunakan untuk pembelian, merekodkan transaksi pembelian
dan menjana resit pembelian secara automatik. Selain itu, kerajaan juga mempergiatkan
hebahan dan kesedaran kepada pekebun kecil agar memohon insentif penoreh getah
(IPG) agar ini dapat membantu mereka juga dan memodenkan penyampaian maklumat
kepada pemegang lesen dan para pekebun kecil getah.

Kita juga menggalakkan amalan tanaman integrasi di mana kita telah melakukan
perkara ini iaitu integrasi getah dan nanas di LKAN Negeri Sembilan, getah, petai dan
kelapa di Jerantut, Pahang dan juga integrasi durian dan getah di Sungai Buloh. Kita juga
melancarkan Program Transformasi Perusahaan Getah Negara (TARGET). Untuk
makluman, kejayaan industri sarung tangan juga telah dianggarkan sumbangan daripada
pekebun kecil industri adalah sebanyak 6.5 peratus di mana ia membantu menaik taraf
penjualan getah kita dan membantu penoreh kebun kecil getah negara kita. Sekian, terima
kasih.

Puan Teresa Kok Suh Sim [Seputeh]: Terima kasih Tuan Yang di-Pertua dan
juga Yang Berhormat Timbalan Menteri. Kita tahu pengeluaran getah pada tahun 2019
adalah 640,000 tan dan pada tahun 2020 ia jatuh kepada 530,000 tan. Jadi, ini bermaksud
walaupun harga getah antarabangsa telah pun naik tetapi sebenarnya volume eksport kita
ini telah pun jatuh dan sebenarnya pekebun kecil tidak dapat untung yang banyak
daripada ini. Kita tahu pekebun kecil getah menghadapi banyak masalah seperti banyak
pokok getah telah pun tua dan juga kekurangan pekerja asing kerana ramai penoreh getah
tidak harus bergantung kepada pekerja asing untuk menoreh getah.

Jadi, soalan saya ialah di bawah sektor getah, kita ada RISDA itu Pihak Berkuasa
Kemajuan Pekebun Kecil Perusahaan Getah yang mana yang programnya termasuk
penanaman semula pokok getah dan juga pemberian bantuan musim tengkujuh.
