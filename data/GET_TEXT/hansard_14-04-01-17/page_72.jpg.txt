64 DR.12.10.2021

01550
USUL-USUL MENTERI KEWANGAN
AKTA PENDANAAN KERAJAAN 1983 [AKTA 275] -
Memindah RM16,500 juta ke Kumpulan Wang Pembangunan
3.51 ptg.

Timbalan Menteri Kewangan II [Tuan Haji Yamani Hafez bin Musa]: Tuan
Yang di-Pertua, saya mohon mencadangkan supaya majlis ini mengambil ketetapan
supaya kerajaan memindahkan sebanyak RM16,500 juta iaitu baki wang terimaan
Terbitan Pelaburan Kerajaan Malaysia (MGII) bagi tempoh Januari hingga Ogos 2021 di
bawah seksyen 3(1) Akta Pendanaan Kerajaan 1983 (Akta 275) ke Kumpulan Wang
Pembangunan yang dinyatakan dalam Jadual Kedua Akta Tatacara Kewangan 1957
(Akta 61) bagi maksud kumpulan wang tersebut diluluskan.

Tuan Yang di-Pertua, saya mohon untuk membentangkan satu resolusi berkaitan
ketetapan pemindahan mengenai pemindahan wang terbitan Wang Kerajaan Malaysia
(MGII) ke Kumpulan Wang Pembangunan (KWP) mengikut keperluan seksyen 4(b), Akta
Perbadanan Kerajaan 1983 (Akta 275).

Resolusi ini dibentangkan supaya kerajaan memindahkan sebanyak RM16,500
juta iaitu baki wang terimaan MGII tempoh Januari hingga Ogos 2021 ke Kumpulan Wang
Pembangunan. Pemindahan ini dilaksanakan untuk menampung pakej rangsangan dan
pemulihan ekonomi serta perbelanjaan pembangunan. Untuk makluman Ahli-ahli Yang
Berhormat, Kumpulan Wang Pembangunan ialah satu Kumpulan Wang Amanah Kerajaan
yang ditubuhkan mengikut Akta Kumpulan Wang Pembangunan 1966 bagi tujuan
membiayai projek pembangunan.

Salah satu sumber dana yang terdapat dalam akaun Kumpulan Wang
Pembangunan adalah melalui pindahan dari akaun pinjaman yang disatukan. Seksyen
4(b) (Akta 275) memperuntukkan bahawa terimaan daripada terbitan pelaburan kerajaan
Malaysia MGII hanya boleh dipindahkan ke Kumpulan Wang Pembangunan setelah
mendapat kelulusan Dewan Rakyat dan resolusi. Untuk makluman Ahli Yang Berhormat,
sekuriti pinjaman berasaskan syariah ini telah diterbitkan oleh kerajaan di bawah Akta 275
dan antara tujuan utama terbitan berasakan syariah adalah bagi meningkatkan
pembangunan pasaran kewangan Islam.

Tuan Yang di-Pertua, dengan ini saya mohon mencadangkan resolusi berkaitan
ketetapan pemindahan sebanyak RM16,500 juta iaitu baki wang MGII bagi tempoh
Januari hingga Ogos 2021 ke Kumpulan Wang Pembangunan. Dimohon agar
pemindahan ini diluluskan oleh Dewan Rakyat.

Tuan Yang di-Pertua: Terima kasih Yang Berhormat Timbalan Menteri. Ada yang
menyokong?

Timbalan Menteri Pembangunan Usahawan dan Koperasi [Tuan Muslimin
bin Yahaya]: Tuan Yang di-Pertua, saya mohon menyokong.

Tuan Yang di-Pertua: Terima kasih, Yang Berhormat. Ahli-ahli Yang Berhormat,
masalah sekarang ini terbuka untuk dibahas. Yang Berhormat Lumut.

3.54 ptg.

Datuk Wira Dr. Mohd. Hatta bin Md. Ramli [Lumut]: Terima kasih Tuan Yang
di-Pertua. Assalamualaikum warahmatullahi wabarakatuh. Jumlah yang diusulkan untuk
dipindah itu adalah sebanyak RM16,500 juta ataupun RM16 setengah bilion ke akaun
pembangunan kerajaan dan sumbernya adalah terbitan pelaburan seperti yang
disebutkan oleh Yang Berhormat Timbalan Menteri yang diperoleh dari bulan Januari
hingga Ogos 2021.
