DR.12.10.2021 67

saya tengok portal. Takkanlah mari tanya soalan di Parlimen, suruh kita tengok portal. Ini
bukan pembelajaran PdPR. [Ketawa]

Tuan Yang di-Pertua: Terima kasih. Ahli-ahli Yang Berhormat sekarang saya
kemukakan masalah kepada Majlis bagi diputuskan. Masalahnya ialah bahawa usul
seperti yang dikemukakan oleh Yang Berhormat Menteri Kewangan di bawah Perkara 3
dalam Aturan Urusan Mesyuarat dan Usul-usul hari ini hendaklah disetujukan.

[Usul dikemuka bagi diputuskan; dan disetujukan]

AKTA PENDANAAN KERAJAAN 1983 [AKTA 275] -
Memindahkan RM7,000 juta ke Kumpulan Wang COVID-19

4.05 ptg.

Timbalan Menteri Kewangan II [Tuan Haji Yamani Hafez bin Musa]: Tuan
Yang di-Pertua, saya mohon mencadangkan supaya majlis ini juga mengambil ketetapan
supaya kerajaan memindahkan sebanyak RM7,000 juta iaitu bagi terimaan Terbitan
Pelaburan Kerajaan Malaysia (MGII) bagi tempoh Januari hingga Ogos 2021 di bawah
seksyen 3(1) Akta Pendanaan Kerajaan 1983 (Akta 275) ke Kumpulan Wang COVID-19
seperti yang diperuntukkan di bawah seksyen 4(2) Akta Langkah-langkah Sementara
Bagi Pembiayaan Kerajaan (Penyakit Koronavirus 2019 (COVID-19)) 2020 [Akta 830]
bagi maksud kumpulan wang tersebut diluluskan.

Tuan Yang di-Pertua, saya mohon untuk membentangkan satu resolusi berkaitan
dengan ketetapan mengenai pemindahan wang terbitan pelaburan Kerajaan Malaysia
(MGII) ke Kumpulan Wang COVID-19 mengikut keperluan seksyen 4(b) Akta Pendanaan
Kerajaan 1893 [Akta 275] dan seksyen 4(2) Akta Langkah-langkah Sementara Bagi
Pembiayaan Kerajaan (Penyakit Koronavirus 2019 (COVID-19)) 2020 [Akta 830]. Resolusi
ini dibentangkan supaya kerajaan memindahkan sebanyak RM7,000 juta iaitu baki
penerimaan wang MGII bagi tempoh Januari hingga Ogos 2021 ke Kumpulan Wang
COVID-19.

Pemindahan ini dilaksanakan untuk menampung Pakej Rangsangan dan Pelan
Pemulihan Ekonomi serta perbelanjaan pembangunan. Untuk makluman Ahli Yang
Berhormat, Kumpulan Wang COVID-19 telah ditubuhkan selaras dengan peruntukan di
bawah Akta 830 yang telah diwartakan pada 26 Oktober 2020 bagi membiayai Pakej
Rangsangan dan Pelan Pemulihan Ekonomi. Sumber dana Kumpulan Wang COVID-19
diperoleh melalui pindahan, terimaan, Sekuriti Kerajaan Malaysia (MGS) yang ditadbir di
bawah Akta Pinjaman Tempatan 1996 [Akta 637] serta MGII dan MITB di bawah Akta 275.

Seksyen 4(b) Akta 275 memperuntukkan bahawa terimaan daripada Terbitan
Pelaburan Kerajaan Malaysia (MGII) hanya boleh dipindahkan ke Kumpulan Wang
Pembangunan dan Kumpulan Wang COVID-19 setelah mendapat kelulusan Dewan
Rakyat dengan resolusi.

Untuk makluman Ahli Yang Berhormat, sekuriti pinjaman berasaskan syariah ini
telah diterbitkan oleh kerajaan di bawah Akta 275 dan antara tujuan utama terbitan
berasaskan syariah adalah bagi meningkatkan pembangunan pasaran kewangan Islam.

Tuan Yang di-Pertua, dengan ini saya mohon mencadangkan resolusi berkaitan
ketetapan pemindahan sebanyak RM7,000 juta itu baki wang terimaan MGII bagi tempoh
Januari hingga Ogos 2021 ke Kumpulan Wang COVID-19. Dimohon agar pemindahan ini
diluluskan oleh Dewan Rakyat.

Tuan Yang di-Pertua: Terima kasih Yang Berhormat Timbalan Menteri. Ada
sesiapa yang menyokong?

Timbalan Menteri Pertanian dan Industri Makanan | [Datuk Seri Haji Ahmad
bin Hamzah]: Tuan Yang di-Pertua, saya menyokong.

Tuan Yang di-Pertua: Terima kasih Yang Berhormat. Ahli-ahli Yang Berhormat,
masalahnya sekarang ini terbuka untuk dibahas. Yang Berhormat Lumut.
