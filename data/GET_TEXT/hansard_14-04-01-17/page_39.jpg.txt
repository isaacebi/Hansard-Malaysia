DR.12.10.2021 31

USUL MENTERI DI JABATAN PERDANA MENTERI
DI BAWAH P.M.76

Pelantikan YB Tuan Lim Guan Eng Sebagai Ahli
Jawatankuasa Pemilih

12.04 tgh.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Tuan Yang di-Pertua,

“Bahawa mengikut peruntukan Peraturan Mesyuarat 76,
Peraturan-peraturan Majlis Mesyuarat Dewan Rakyat, saya mohon
mencadangkan supaya Ahli Parlimen Yang Berhormat Tuan Lim Guan
Eng, Ahli Parlimen Bagan dilantik sebagai Ahli Jawatankuasa Pemilih
di bawah Peraturan Mesyuarat 76 untuk tempoh Parlimen Keempat
Belas, bagi menggantikan Yang Berhormat Dato' Seri Hamzah bin
Zainudin, Ahli Parlimen Larut.”

[Tepuk]

Timbalan Menteri Kewangan | [Tuan Mohd Shahar bin Abdullah]: Tuan Yang
di-Pertua, saya mohon menyokong.

Timbalan Yang di-Pertua [Dato' Mohd Rashid Hasnon]: Terima kasih. Ahli-ahli
Yang Berhormat, sekarang saya kemukakan masalah kepada Majlis untuk diputuskan.
Masalahnya ialah usul seperti yang dikemukakan oleh Yang Berhormat Menteri di Jabatan
Perdana Menteri di bawah Nombor 1 dalam Aturan Urusan Mesyuarat dan Usul-usul hari
ini hendaklah disetujukan.

[Usul dikemuka bagi diputuskan; dan disetujukan]

Dato’ Seri Anwar bin Ibrahim [Port Dickson]: Tuan Yang di-Pertua, point of
order.

Tuan M. Kulasegaran [Ipoh Barat]: Tuan Yang di-Pertua, point of order.
Dato’ Seri Anwar bin Ibrahim [Port Dickson]: Saya sudah berdiri awal.

Timbalan Yang di-Pertua [Dato' Mohd Rashid Hasnon]: Baik, sebelum okey.
Sila, Yang Berhormat Port Dickson.

Dato’ Seri Anwar bin Ibrahim [Port Dickson]: Terima kasih. Perkara 43
Peraturan Mesyuarat. Saya telah mengemukakan kepada Tuan Yang di-Pertua semalam
untuk membetulkan keputusan ataupun— setelah Tuan Yang di-Pertua buat keputusan
tentang menolak usul mengenai perbahasan Pandora Papers saya telah kemukakan
mengikut Perkara 43, pengecualian diberikan.

Saya belum mendapat jawapan tetapi saya hendak menegaskan di sini. Semalam
Yang Berhormat Menteri Kewangan ada menyebut bahawa Bank Negara Malaysia
bersedia untuk memberi kerjasama kepada semua agensi penguat kuasa atau
penyiasatan. Akan tetapi, belum ada sebarang kenyataan dari Lembaga Hasil Dalam
Negeri, Polis Diraja Malaysia terutama Bahagian Commercial Crime dan juga SPRM.

Tuan Yang di-Pertua, daripada 19.9 juta dokumen Pandora Papers 119,000
dokumen terkait dengan warga Malaysia. Sebahagian besarnya daripada segi jumlah
yang disimpan atau disorok dan diambil dari negara ini di pusat-pusat tax haven ini
termasuk Virgin Island, Cayman Island dan juga Singapura. Kalau di Singapura itu kalau
kita mengambil inisiatif dia ada Double Taxation Agreement (DTA) di antara Malaysia dan
Singapura.

Soalnya, mengapa tidak boleh kita bangkitkan hal-hal ini di Parlimen supaya
menggesa agensi terlibat yang saya sebutkan tadi. SPRM biarlah ambil inisiatif proaktif
