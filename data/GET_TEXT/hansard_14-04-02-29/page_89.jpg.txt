DR. 13.12.2021 83

Tuan Pengerusi, seterusnya ingin saya menyentuh kepada Butiran 040100 —
Bahan Pengajaran dan Pembelajaran. Dalam Butiran ini, saya mendapati bahawa
berlaku pengurangan peruntukan daripada RM37.5 juta pada tahun 2021 kepada
RM32.9 juta tahun 2022. Saya ingin tahu apakah rasionalnya pengurangan
peruntukan dalam bahan pengajaran dan pembelajaran ini? Adakah pengurangan
peruntukan ini menunjukkan bahawa pihak KPM berhasrat untuk meneruskan
pengajaran dan pembelajaran di rumah ataupun PDPR kepada murid atau adakah
pengajaran dan pembelajaran secara bersemuka akan dilaksanakan sepenuhnya
bagi sesi persekolahan tahun hadapan yang dijangka akan bermula pada bulan Mac
2022?

Jika pihak KPM masih ingin meneruskan PDPR ini secara bergilir-gilir,
adakah masalah asas yang dihadapi sebelum ini seperti kekurangan peranti, capaian
internet yang lemah dan pemantauan ibu bapa atau penjaga ketika PDPR telah
diatasi? Saya juga ingin minta pihak KPM membentangkan hasil keberkesanan
PDPR ini. Adakah pihak KPM mengakui bahawa PDPR ini telah menyumbang
kepada peningkatan jumlah murid cicir? Saya juga ingin tahu jumlah murid cicir
terkini yang telah direkodkan. Apakah perancangan KPM dalam menyelesaikan isu
ini?

Tuan Pengerusi, selanjutnya saya ingin menyentuh kepada Butiran 060300 —
Memartabatkan Bahasa Malaysia Memperkukuh Bahasa Inggeris (MBMMBI). Saya
ingin tahu pencapaian dan hasil yang diperolehi daripada program ini. Adakah
program khusus ini membantu dalam mengatasi isu penguasaan bahasa Inggeris
dalam kalangan murid sekolah kebangsaan? Adakah program khusus ini membantu
dalam mengatasi isu penguasaan bahasa Melayu dalam kalangan murid sekolah
vernakular? Jika tidak, apakah perancangan pihak KPM dalam memastikan murid-
murid sekolah rendah dan menengah dapat menguasai bahasa Melayu dan bahasa
Inggeris dengan baik?

Isu_berkaitan tahap penguasaan bahasa Inggeris yang lemah dalam
kalangan murid sekolah kebangsaan dan kelemahan penguasaan bahasa Melayu
dalam kalangan murid sekolah vernakular bukanlah isu yang baru. Pelaksanaan
Dasar MBMMBI pada tahun 2012 bagi menggantikan pemansuhan Pengajaran dan
Pembelajaran Sains dan Matematik (PPSMI) adalah bertujuan bagi memperkasa
dan memperkukuhkan bahasa Melayu dan bahasa Inggeris kepada murid-murid
sekolah. Namun, apakah hasrat ini tercapai?

Baru-baru ini, Yang Amat Berhormat Perdana Menteri telah menekankan
penggunaan bahasa Melayu dalam segala urusan rasmi kerajaan. Saya menyokong
penuh akan usaha ini. Namun, jika ingin melihat kepada kejayaan ini, haruslah

dilentur daripada rebungnya. Untuk itu, pihak KPM seharusnya perlu mengambil
