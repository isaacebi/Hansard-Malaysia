DR. 13.12.2021 106

kenapa peruntukan yang sedikit ini hanya sedikit diberikan kepada tujuan-tujuan
penyelidikan? Apakah di sana terdapat upaya daripada kementerian untuk
memastikan agar belanja research, dengan izin, dapat kita perkasakan untuk
memastikan negara kita terus berdaya saing dan maju?

Terakhir, satu sahaja Tuan Pengerusi iaitu Butiran 050000 - Program Khusus,
kementerian. Saya lihat di sini, program khusus untuk Butiran 050200 - Emolumen
Kakitangan Kontrak. Untuk tahun 2021, kita belanja RM400 juta. Untuk tahun 2022,
kita anggarkan RM407 juta. Ada peningkatan RM7 juta. Namun, kalau kita lihat
Butiran 050400 - Biasiswa Pendidikan Tinggi untuk tahun 2021, kita belanja RM161
juta. Namun, untuk tahun 2022 kita jatuhkan kepada RM150 juta. Jadi, saya ingin
tanya kepada kementerian, apa rasionalnya? Di sana terdapat peningkatan
emolumen kakitangan kontrak sebanyak RM7 juta tetapi untuk biasiswa ini, untuk
anak-anak kita kurangkan sebanyak RM10 juta. Apakah ini the right strategy untuk
memastikan anak-anak kita dapat dibiayai dengan pembiayaan yang mencukupi bagi
memastikan mereka dapat akses kepada pendidikan tinggi? Terima kasih Tuan
Pengerusi.

Tuan Pengerusi: Terima kasih. Seterusnya, Yang Berhormat Tumpat.

4.25 ptg.

Dato’ Haji Che Abdullah bin Mat Nawi [Tumpat]: Terima kasih Tuan
Pengerusi diatas peluang yang diberikan kepada saya untuk mengambil bahagian
dalam perbahasan peringkat Jawatankuasa bagi Kementerian Pengajian Tinggi.
Tadinya, telah dinafikan di Kementerian Pendidikan Malaysia. Pertamanya, saya
ingin menyentuh Butiran 010200 - Pendidikan Tinggi. Pada Butiran ini saya ingin
bertanya mengenai Jawatankuasa Mesyuarat Saringan Awal bagi meneliti keperluan
silibus di institusi pengajian awam. Apakah mengambil kira senarai pekerjaan
kritikal?

Saya ingin mengetahui apakah kajian-kajian dibuat terhadap perubahan
silibus bagi memenuhi pekerjaan kritikal dan perancangan semasa bagi meneliti
penstrukturan silibus selaras dengan pendekatan terhadap Revolusi Industri 4.0?
Dalam isu ini Tuan Pengerusi, saya ingin mengetahui perkembangan inisiatif
kokurikulum tersedia masa hadapan yang berasaskan kepada kokurikulum lentur
dan organik serta pendekatan yang lebih holistik. Saya ingin bertanya, sejauh
manakah pengenalan silibus baharu diperkenalkan ketika ini, selain kekerapan
semak kokurikulum yang dilaksanakan oleh kementerian?

Seterusnya, mengenai isu PTPTN. Saya ingin bertanya, berapakah kutipan
yang berjaya dibuat sepanjang tempoh tahun ini serta sasaran yang ditetapkan

dengan pemberian diskaun pembayaran PTPTN sehingga April 2022? Saya juga
