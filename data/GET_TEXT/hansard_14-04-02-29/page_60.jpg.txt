DR. 13.12.2021 54

Tuan Awang Husaini bin Sahari [Putatan]: SMK Lok Kawi telah pun
diperuntukkan tanah dan tanah itu saya difahamkan telah pun dibayar oleh
Kementerian Pendidikan. Saya ingin bertanya kepada Kementerian Pendidikan,
apakah SMK Lok Kawi ini termasuk di dalam rancangan program yang terdekat ini
iaitu dalam program RMKe-12? Ini kerana tanah sudah pun dibayar pada tahun 2019.
Itu sahaja, terima kasih.

Tuan Pengerusi [Dato’ Mohd Rashid Hasnon]: Terima kasih Yang

Berhormat Putatan. Seterusnya, jemput Yang Berhormat Jerantut.

12.21 tgh.

Dato’ Haji Ahmad Nazlan bin Idris [Jerantut]: Bismillahi Rahmani Rahim.
Assalamualaikum warahmatullahi wabarakatuh, salam sejahtera. Terima kasih Tuan
Pengerusi atas kesempatan yang diberi kepada saya. Sedikit sahaja yang saya
hendak sentuh tentang kementerian ini iaitu di bawah Butiran 03000 — Operasi
Pendidikan yang saya fokus ialah Butiran 030100 — Pendidikan Awal Kanak-kanak
dan juga Butiran 030200 — Pendidikan Rendah. Dua sekali saya rangkumkan Tuan
Pengerusi.

Kesan COVID-19 yang melanda baru-baru ini yang terpukul paling hebat
ialah pendidikan rendah di mana anak-anak ini seolah-olah tidak diperlukan ke
sekolah dan sistem penghantaran pendidikan mereka ini tidak sempurna pada saya
dan yang paling tidak sempurna dalam kategori persekolahan itu peringkat
rendahlah. Perkara lain yang melibatkan peperiksaan, kelas-kelas peperiksaan agak
diberi perhatian oleh kementerian.

Jadi, apakah untuk akan datang ini pengalaman ini pada saya perlu dijadikan
pertimbangan yang sangat wajar oleh pihak kementerian terutama bagi sekolah-
sekolah di luar bandar. Lebih-lebih lagi kepada anak-anak Orang Asli kita. Apakah
yang berlaku kepada pendidikan rendah di kalangan anak-anak Orang Asli ini?

Di sini, saya ingin memohon kepada Kementerian Pendidikan sekiranya
dapat diberikan, apakah data-data terkini yang menunjukkan peratusan keciciran
anak-anak Orang Asli ini di peringkat sekolah rendah? Apakah usaha-usaha yang
dibuat oleh pihak kementerian agar hendak memastikan anak-anak Orang Asli
terutama mereka yang berada berselerak di kampung mereka ini dapat kita berikan
pendidikan yang sewajarnya kepada mereka?

Saya ingin mengetahui juga, apakah persiapan kementerian apabila wabak
yang melanda negara kita, apakah kontingensi kementerian yang ada daripada segi
hendak pastikan pendidikan kanak-kanak ini dapat diberikan untuk masa depannya
sekiranya ada lagi berlaku kejadian-kejadian seperti wabak COVID-19 yang melanda

ini?
