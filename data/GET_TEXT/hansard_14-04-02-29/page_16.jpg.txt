DR. 13.12.2021 10

bagaimana boleh berbincang bukan sahaja dengan LGM mungkin juga dengan
agensi-agensi berkaitan bagaimana untuk mengatasi.

Sepatutnya ini tidak berlaku kerana kalau untuk makluman Yang Berhormat,
benih itu penting. la di bawah kawalan. Untuk dibekalkan kepada pekebun kecil pun
bukannya boleh sembarangan orang boleh membekalkannya tetapi ia ada kualiti
ataupun dikawal oleh LGM supaya membekalkan benih yang boleh mendatangkan
hasil. Jadi, memang ini satu isu yang sudah dibangkitkan maka, kami sebagai
kementerian akan melihat perkara ini. Saya menjemput Yang Berhormat nanti, saya
mengaturkan satu perjumpaan supaya lebih detil, jelas agar apa yang berlaku ini
dapat diatasi atau diambil perhatian atau boleh membantu menyelesaikan isu ini.

Tuan Yang di-Pertua: Terima kasih.

Dato’ Haji Salim Sharif [Jempol]: Kena ganti rugi kepada pekebun kecil
Yang Berhormat.

Tuan Yang di-Pertua: Tolong. Sudah 15 minit soalan. Yang Berhormat
Temerloh.

#1030

4. Datuk Wira Haji Mohd. Anuar Mohd. Tahir [Temerloh] minta Menteri
Kanan Kerja Raya menyatakan tentang inisiatif penggunaan tenaga hijau (solar) bagi
lampu-lampu jalan (LED) dan papan-papan tanda jalan raya selain dari
penggunaannya di bangunan-bangunan milik dan kelolaan Kementerian Kerja Raya.

Timbalan Menteri Kerja Raya [Datuk Arthur Joseph Kurup]: Selamat pagi.
Terima kasih Tuan Yang di-Pertua. Untuk makluman Ahli Yang Berhormat,
Kementerian Kerja Raya melalui Jabatan Kerja Raya Malaysia telah melaksanakan
inisiatif penggunaan tenaga hijau atau solar bagi lampu-lampu jalan LED dengan
pelaksanaan projek perintis yang menggunakan lampu jalan solar LED sejak tahun
2018 untuk projek jambatan di jalan Persekutuan. Manakala bagi jalan-jalan
persekutuan yang lain, penggunaan lampu cekap tenaga LED telah dilaksanakan
sebagai salah satu inisiatif hijau.

Hasil pelaksanaan projek perintis lampu jalan solar LED ini, pihak JKR telah
memulakan pemasangan untuk jalan selain dari jalan persekutuan iaitu jalan luar
bandar, jalan kampung di penempatan orang asal dan jalan yang jauh yang tiada
sumber bekalan elektrik. Pihak JKR juga telah melaksanakan pemasangan lampu
jalan solar LED di kawasan pembandaran seperti di negeri Selangor yang
mempunyai kejadian kecurian kabel yang tinggi.

Justeru itu, melalui penggunaan lampu jalan solar LED, ia didapati boleh
mengurangkan pelepasan karbon yang boleh mencemarkan alam sekitar, tiada bil

elektrik bulanan dan mengurangkan kos kes vandalisme ke atas aset kerajaan.
