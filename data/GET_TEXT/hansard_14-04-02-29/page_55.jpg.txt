DR. 13.12.2021 49

jawapan yang disediakan oleh KPM yang saya terima pada hari ini adalah kurang
tepat ataupun KPM langsung tak faham apa itu hala tuju yang telah ditetapkan dalam
Rancangan Malaysia Kedua Belas.

Buku ini, penyediaannya telah mengakibatkan satu kos sebanyak RM4.2 juta.
Kalau KPM sendiri tidak berhasrat untuk mengikuti hala tuju yang telah ditetapkan
oleh Yang Amat Berhormat Perdana Menteri dalam Rancangan Malaysia Kedua
Belas, janganlah bazir duit rakyat dan lebih baik kita buangkan buku ini ke dalam
tong sampah.

Isu kedua yang saya hendak bangkit adalah tentang pengambilan guru
secara one-off. Saya pernah bangkit isu ini dalam perbahasan tetapi seolah-olahnya
Yang Berhormat Menteri tak faham isu ini. Ya, memang betul keputusan untuk temu
duga fasa satu telah diumumkan pada 1 November 2021

Akan tetapi tahukah Yang Berhormat Menteri, sekurang-kurangnya sebanyak
340 orang calon, keputusan mereka yang mereka terima adalah seperti ini, pertama
ialah tertakluk kepada kelulusan mesyuarat suruhanjaya. Apa maksud ini? Ini
maksudnya keputusan yang diumumkan itu adalah tergantung. Kenapa keputusan
mereka tergantung? Sampai hari ini isu tak selesai.

Ada juga calon yang diminta bahawa mereka perlu mengemukakan dokumen
sebelum 15 Disember 2021 tetapi setakat ini Yang Berhormat Menteri, mereka tak
tahu apa dokumen yang mereka perlu kemukakan. Bagaimana mereka hendak
hantar dokumen ini dan dokumen itu perlu dihantar kepada siapa? Sekurang-
kurangnya 340 orang calon masih tak terima keputusan temu duga ini. Takkanlah
Yang Berhormat Menteri tak faham isu ini dan tak boleh nak bantu mereka?

Isu ketiga yang saya hendak bangkit ialah sama juga sekali lagi, telah saya
bangkit semasa perbahasan saya di peringkat dasar tetapi sekali lagi tak jawab oleh
Yang Berhormat Menteri. Yang Berhormat Menteri sendiri mengumumkan bahawa
SMJK akan dapat peruntukan sebanyak RM4.11 juta untuk 74 buah SMJK.

Itu pengumuman yang dibuat oleh Yang Berhormat Menteri semasa
penggulungan Belanjawan 2021. Akan tetapi Yang Berhormat Timbalan Menteri
Senator Mah mengumumkan pada 18 Oktober 2021, menyatakan bahawa 81 buah
SMUJK tetapi peruntukan penyelenggaraan yang mereka terima hanya RM3.87 juta.

Kalau ikut pengiraan satu carta yang telah dikemukakan oleh Yang
Berhormat Menteri, ada 81 buah sekolah. Satu buah sekolah boleh dapat RM55,000.
Sepatutnya SMJK boleh dapat RM4.5 juta tetapi mana baki RM622,000 ini? Jadi
saya hendak mintalah Yang Berhormat Menteri janganlah elak soalan ini. Jawab di
sini. Mana peruntukan untuk SMJK? Selain daripada itu, oleh sebab pengumuman

yang dibuat oleh Yang Berhormat Menteri semasa penggulungan tahun lalu, berbeza
