DR. 13.12.2021 4

Tuan Yang di-Pertua, projek-projek pembangunan industri halal yang dijalankan di
bawah RMKe-12 untuk mempertingkatkan industri halal adalah seperti berikut.

Pertama, Projek Pembangunan Kompetensi Modal Insan dan Pengetahuan
Sektorial Halal yang merangkumi aktiviti menginstitusikan dan pembangunan
kandungan ke arah peningkatan kompetensi modal insan dan pengetahuan industri
halal Malaysia. Kumpulan sasar adalah bakat dalam industri halal dan juga institusi-
institusi berkaitan industri halal negara. Jumlah peruntukan bagi program ini untuk
RMKe-12 adalah RM10 juta. Sejumlah RM100,000 telah diperuntukkan bagi tahun
2021.

Kedua, projek halal Home-Grown Champion - Sourcing Partnership dengan
izin, merangkumi intervensi dan fasilitasi pembangunan kapasiti serta transformasi
keupayaan syarikat-syarikat halal tempatan yang dikenal pasti berdaya maju dengan
berpandukan maklum balas jurang dan penambahbaikan oleh rakan strategik HDC,
iaitu syarikat produk halal multinasional dan syarikat besar tempatan. Jumlah
peruntukan bagi program ini sepanjang RMKe-12 adalah RM6 juta dan sebanyak
RM1 juta telah diperuntukkan bagi tahun 2021.

Ketiga, projek Malaysia Global Halal Showcase: Reaching Halal Markets
merangkumi aktiviti persediaan dan penyediaan platform untuk produk halal daripada
syarikat halal tempatan yang berdaya eksport dan memenuhi permintaan di pasaran
antarabangsa yang menjadi fokus. Jumlah peruntukan bagi program ini bagi RMKe-
12 ialah RM3 juta. Sejumlah RM1.1 juta telah diperuntukkan bagi tahun 2021.

Keempat, Program Latihan Industri Halal yang merangkumi_ aktiviti
penyediaan latihan kepada bakat halal tempatan bagi meningkatkan tahap
kecekapan dalam industri dengan kemahiran eksekutif halal dan juga kemahiran
juruaudit halal. Jumlah peruntukan bagi program ini untuk RMKe-12 adalah RM5 juta.
Sebanyak RM750,000 telah diperuntukkan bagi tahun 2021.

Tuan Yang di-Pertua, dalam memperkukuhkan lagi pembangunan industri
halal negara, kerajaan telah memperuntukkan RM12.63 juta bagi tahun 2022. Jumlah
ini merangkumi_ projek-projek di bawah kementerian MITI, Kementerian
Pembangunan Usahawan dan Koperasi dan juga Jabatan Perdana Menteri. Selain
itu, pembangunan industri halal akan dilonjakkan melalui Pelan Induk Industri Halal
2030 yang menggariskan tujuh teras strategik dengan memberi tumpuan terhadap
penghasilan produk dan perkhidmatan bermutu tinggi di sepanjang rantaian bekalan
halal.

Untuk makluman Tuan Yang di-Pertua, langkah dan usaha ini dijangka akan
meningkatkan sumbangan industri halal kepada KDNK sebanyak 8.1 peratus dan
menjana pendapatan eksport sebanyak RM56 bilion pada tahun 2025 berbanding
6.6 peratus dan RM30.5 bilion pada tahun 2020. Terima kasih Tuan Yang di-Pertua.
