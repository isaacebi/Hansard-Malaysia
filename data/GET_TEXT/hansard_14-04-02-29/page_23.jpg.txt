DR. 13.12.2021 17

Bagi menjawab mengenai peruntukan sebanyak RM5 juta bagi
pembangunan R&D vaksin yang diberikan kepada Universiti Malaya dan Universiti
Putra Malaysia, MOSTI telah menyalurkan dana bagi membiayai dua projek iaitu di
bawah Universiti Putra Malaysia yang menggunakan platform virus iaitu nama
projeknya, Construction of the Recombinant Newcastle Disease Virus Expressing
Receptor-Binding Domain Protein of SARS-Cov-2 Virus as a Vaccine Candidate dan
di bawah Universiti Malaya yang menggunakan platform mucosal vaccine iaitu Pilot
Project Development of Modular Mucosal Vaccine Platform Using Generally
Regarded as Safe Bacteria Against COVID-19.

#1050

Kedua-dua projek ini melibatkan jumlah peruntukan sebanyak RM4.9 juta
melalui geran MOSTI Combatting COVID-19 Fund (MCCOF). Mulai 1 Mei 2020,
MOSTI telah menawarkan skim dana MOSTI Combatting COVID-19 Fund yang
bertujuan untuk menggalakkan Projek R&D and CNI di dalam memerangi dan
mengawal wabak COVID-19. MCCOF telah menerima cadangan projek dalam
bidang STI dan dapat terus dilaksanakan ataupun quick win.

Pelaksanaan projek yang dinyatakan tadi baru bermula pada 15 Januari 2021
untuk tempoh tidak melebihi 24 bulan dan masih di dalam tempoh pelaksanaan
Milestone 1 iaitu penyelidikan dan penemuan, di mana _ aktiviti yang telah
dilaksanakan ialah pengenalan sasaran vaksin dengan menggunakan bantuan
komputer. Pada masa ini, projek dalam pelaksanaan aktiviti seterusnya ialah
pengesahan molekul pengumpulan semula dan penyediaan molekul sasaran vaksin.

Sehubungan dengan itu, MOSTI berharap projek yang dibiayai di bawah
inisiatif MCCOF ini menjadi sebuah platform bagi penciptaan vaksin tempatan,
seterusnya dapat mengurangkan kebergantungan bekalan vaksin dari luar negara
yang melibatkan kos yang tinggi. Sekian, terima kasih.

Tuan Yang di-Pertua: Terima kasih, silakan Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Terima kasih Yang Berhormat Timbalan Menteri. Sepertimana yang
diketahui, MOSTI akan memfokuskan terhadap pembangunan vaksin. Tahniah saya
ucapkan kepada MOSTI atas pelancaran Pelan Pembangunan Vaksin Negara pada
1 September yang lalu. Soalan tambahan saya ialah adakah kerajaan bercadang
untuk menjalinkan hubungan kerjasama dengan negara lain seperti Thailand dan
sebagainya? Thailand yang sudah mengumumkan akan mengeluarkan vaksin
sendiri pada tahun 2023. Ini sekali gus dapat membantu kita dalam menjayakan
Pelan Pembangunan Vaksin Negara ini. Terima kasih Tuan Yang di-Pertua.

Tuan Yang di-Pertua: Terima kasih. Silakan.
