DR. 13.12.2021 65

Tuan Pengerusi, seterusnya Butiran 030300 - Pendidikan Menengah.
Mengikut kenyataan Ketua Polis Johor - Datuk Ayob Khan Mydin Pitchay pada
Disember 2020 menyatakan kesalahan jenayah tertinggi membabitkan remaja
adalah berkaitan dengan kes curi, mencederakan orang, pecah rumah, samun dan
sebagainya. Untuk kes jenayah narkotik juga melibatkan pelajar sekolah menengah
iaitu bagi kesalahan memiliki dadah, memasukkan dadah ke dalam badan dan
penyalahgunaan air ketum.

Begitu juga dengan kes buli yang selalu berlaku. Baru-baru ini, sepuluh orang
pelajar di Maktab Rendah Sains Mara Sultan Azlan Shah, Kuala Kangsar terbabit
dalam kes buli dan ditangkap. Pihak pentadbiran sekolah pula lebih cenderung untuk
merahsiakan permasalahan samseng buli di kalangan pelajar demi mengelak
masalah kepada laporan pencapaian prestasi sekolah.

Lebih menyedihkan ialah laporan anak-anak yang membocorkan maklumat
situasi sekolah kepada ibu bapa akan berhadapan tekanan pensisihan oleh pihak
sekolah. Saya minta Yang Berhormat Menteri Pendidikan menyiasat sebab-sebab
dan keadaan ini berlaku. Saya juga minta Yang Berhormat Menteri Pendidikan
menyatakan, adakah pendekatan penyelesaian dikenal pasti bagi mengatasi
masalah tersebut?

Tuan Pengerusi, saya juga menyelami perasaan ibu bapa yang
mengharapkan anak-anak mereka mencapai kecemerlangan dalam peperiksaan
sekolah. Soalan saya, adakah kecemerlangan dalam peperiksaan akan menjanjikan
kejayaan kerjaya pada masa hadapan? Sistem ini boleh buat pelajar berhenti
sekolah pada usia awal. Mereka yang berhenti sekolah awal akan menghadapi
masalah dalam kebolehpasaran sektor pekerjaan oleh sebab tidak mempunyai
kemahiran.

Manakala sistem pendidikan negara lain seperti Finland tidak memberikan
tekanan dalam peperiksaan dan lebih mementingkan kemahiran dan kreativiti
pelajar, menyebabkan mereka mudah untuk mendapatkan pekerjaan. Adakah kita
akan terus memberi tumpuan kepada kecemerlangan peperiksaan sebagai pengukur
seseorang pelajar yang lebih baik? Saya minta Yang Berhormat Menteri menjawab
soalan saya.

Butiran yang terakhir Tuan Pengerusi, Butiran 040100 — Bahan Pengajaran
dan Pembelajaran. Saya difahamkan setiap sekolah menengah mempunyai kelas
ICT untuk tujuan pelajar memperoleh manfaat pengurusan ICT dalam pembelajaran
tetapi tidak mencapai matlamat oleh sebab guru penyelaras ICT kebanyakan bukan
guru yang ada cukup kepakaran dalam perkara ini tetapi dilantik. Jadi, saya mohon
kementerian menyiasat kekangan kelas ICT bagi mengenal pasti sebab-sebab

supaya langkah-langkah bagi menambah baik dapat dilaksanakan.
