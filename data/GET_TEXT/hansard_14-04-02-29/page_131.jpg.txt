DR. 13.12.2021 125

sokongan emosi dan kaunseling. Persoalannya, berapakah panggilan yang dibuat
oleh mahasiswa daripada jumlah itu? Berapa pula yang mengalami tekanan mental
dan kemurungan? Sejauh manakah masalah mental di kalangan mahasiswa telah
diatasi? Adakah wujud mekanisme khusus untuk mahasiswa mendapatkan rawatan
mental secara atas talian? Isu berkaitan dengan mental ini amat penting untuk diatasi
bagi meningkatkan kebolehpasaran graduan.

Selain itu, masalah sosial dalam kalangan mahasiswa juga amat penting
untuk diselesaikan. Kita dikejutkan dengan isu sugar daddy di Malaysia sehinggakan
baru-baru ini tersebar satu poster berkenaan senarai top 10 universiti yang paling
ramai pelajarnya mendaftarkan diri di Sugarbook, dengan izin Tuan Pengerusi. Oleh
itu, apakah langkah yang dijalankan oleh kerajaan dalam menangkis isu ini dari terus
berleluasa?

Tuan Pengerusi, saya menyambut baik usaha kerajaan melancarkan
Yayasan Kebajikan Siswa Keluarga Malaysia sebagai sebuah badan berperanan
membantu golongan mahasiswa yang memerlukan. Saya kira ini merupakan salah
satu langkah bagi mengelakkan mahasiswa melibatkan diri daripada aktiviti sugar
daddy tersebut. Soalan saya, berapa banyakkah peruntukan yang akan disalurkan?
Apakah usaha kerajaan bagi memastikan lebih banyak sumber dana untuk yayasan
ini bagi memastikan kelangsungan operasinya tidak tergendala akibat kekurangan
dana?

Tuan Pengerusi, saya juga ingin menyentuh mengenai lambakan graduan
pendidikan yang tidak mendapat penempatan sebagai Pegawai Perkhidmatan
Pendidikan (PPP) DG41 walaupun telah beberapa tahun bergraduasi. Isu ini telah
berlarutan sekian lama. Berdasarkan data kajian lapangan yang dilaksanakan,
terdapat lebih kurang 4,390 orang graduan yang bergraduasi antara tahun 2011
sehingga 2020 masih belum diberikan penempatan. Saya mohon perincian
kementerian, apakah bentuk kursus pendidikan yang dimiliki oleh kebanyakan
graduan yang tidak diberi penempatan ini? Apakah penyelesaian jangka pendek dan
jangka panjang kementerian bagi memastikan nasib graduan-graduan ini terbela?

Tuan Pengerusi, hal ini kerana bidang pendidikan amat berlainan dengan
bidang-bidang lain yang amat luas skop pekerjaannya. Sekiranya seseorang
graduan pendidikan tidak dapat bekerja sebagai seorang guru, maka mereka sukar
mendapatkan pekerjaan di bidang lain ekoran skop bidang kerja mereka yang amat
terhad.

Butiran seterusnya Butiran 010300 — Agensi Kelayakan Malaysia (MQA).
Saya ingin menyentuh mengenai isu institusi pengajian swasta (IPTS) yang
menawarkan kursus pengajian yang masih belum mendapat pengiktirafan daripada

MQA. Mohon kementerian nyatakan statistik IPTS yang belum mendapatkan
