DR. 13.12.2021 16

memberi bimbingan kepada pelabur-pelabur supaya lebih memahami risiko dan
bentuk pelaburan yang berkaitan dengan crypto.

Akan tetapi untuk membuat satu undang-undang yang khusus, itu amat sukar
disebabkan oleh kawalan yang khusus ini tidak dapat dibuat memandangkan sifat
crypto ini sebagai decentralised.

Tuan Yang di-Pertua: Terima kasih. Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Saya juga ingin berpantun pada pagi ini.

Tuan Yang di-Pertua cukup bagus,
Hendaklah kita menghormati dia,
Soalan Kuala Krai nombor tujuh,
Vaksin mRNA buatan Malaysia.

Terima kasih Tuan Yang di-Pertua.

Tk Tuan Abdul Latiff bin Abdul Rahman [Kuala Krai] minta Menteri Sains,
Teknologi dan Inovasi menyatakan apakah perkembangan terkini vaksin buatan
negara jenis mRNA yang dibangunkan hasil kerjasama antara IMR, Institut
Penyelidikan Veterinar dan UPM. Begitu juga peruntukan sebanyak RM5 juta bagi
pembangunan R&D vaksin yang diberikan kepada UPM dan UM.

Timbalan Menteri Sains, Teknologi dan Inovasi [Datuk Haji Ahmad
Amzad bin Mohamed @ Hashim]:

Sedap sungguh dodol Melaka,
Makan sambil berkelah di pantai,
Yang Berhormat bertanya tandanya cakna,
Tak sanggup saya kecewakan Kuala Krai.

Tuan Yang di-Pertua, terima kasih atas soalan. Untuk makluman Yang
Berhormat, penyelidikan vaksin COVID-19 jenis mRNA ini hanya melibatkan
penyelidik di Institut Penyelidikan Perubatan (IMR) KKM. Bagi penyelidikan yang
melibatkan kerjasama antara IMR, Institut Penyelidikan Veterinar dan UPM, kajian
yang dilaksanakan adalah berkaitan pembangunan vaksin meliputi teknologi virus
nyahaktif, inactivated virus.

Pada masa ini, kedua-dua kajian vaksin tersebut masih di peringkat awal
pembangunan iaitu bukti konsep, proof of concept dengan izin. Bagi vaksin mRNA,
aktiviti terkini adalah calon vaksin akan menjalani proses in vitro transcription dengan
izin yang melibatkan pelbagai ujian makmal yang kompleks. Seterusnya, aktiviti
terkini berkaitan penyelidikan vaksin virus nyahaktif adalah proses menyahaktifkan
virus yang terpilih dan penambahan bahan khas iaitu adjuvant untuk meningkatkan

tindak balas vaksin.
