DR. 13.12.2021 12

mungkin ini kita boleh mula laksanakan dari tahun 2020 kerana kita perlu kelulusan
SIRIM untuk bahan-bahan sebelum dia boleh dimasukkan dalam approval list
ataupun senarai kelulusan untuk digunakan daripada JKR.

Berkaitan pula dengan syarikat-syarikat yang telah menerima kerja untuk ini
daripada kementerian, saya tidak ada data itu secara spesifik tetapi saya boleh
memberikan secara bertulis kepada Ahli Yang Berhormat nanti. Sekian dan terima
kasih.

Tuan Yang di-Pertua: Terima kasih. Yang Berhormat Tumpat silakan.

Dato’ Haji Che Abdullah bin Mat Nawi [Tumpat]: Terima kasih Tuan Yang
di-Pertua. Berkenaan dengan pemasangan sistem solar photovoltaic (PV) D12
bangunan milik Kementerian Kerja Raya di bawah projek rintis Program Pembelian
Tenaga Solar hasil perjanjian antara JKR bersama anak syarikat TNB GSPARX Sdn.
Bhd. Saya difahamkan pengguna tidak perlu mengeluarkan sebarang kos
pemasangan dan penyelenggaraan PV selama 21 tahun.

Soalan saya, bagaimanakah kos yang perlu ditanggung oleh kementerian
untuk tujuan penyelenggaraan setelah tamat 21 tahun tersebut? Apakah ia benar-
benar berbaloi dan menjimatkan untuk jangka panjang? Apakah pelan lanjutan
kementerian terhadap tenaga solar tersebut? Terima kasih.

Datuk Arthur Joseph Kurup: Terima kasih kepada Ahli Yang Berhormat.
Terima kasih atas soalan itu yang sangat bermaklumat kepada semua. Untuk
maklumat Ahli Yang Berhormat, kita telah ada satu inisiatif daripada Kementerian
Tenaga dan Sumber Asli (Ke TSA) yang telah memperkenalkan net energy metering.
Jadi, di bawah net energy metering (NEM) Kementerian Kerja Raya telah
melaksanakan solar energy purchasing yang mana kerajaan ada 100 megawatt dan
kita ambil kuota daripada SEP itu. Kementerian telah melaksanakan ini sejak 16 Mac
2021.

Kelebihan ini Yang Berhormat adalah kerajaan dapat menikmati kos sifar
pemasangan dan kos sifar operasi dan penjimatan daripada ini adalah dianggarkan
sebanyak RM9.3 juta nilai bil elektrik yang boleh dijimatkan untuk tempoh 21 tahun.
Jadi, selepas itu baru kita akan buat dasar dan juga perancangan yang baharu sebab
21 tahun itu agak panjang juga, Tuan Yang di-Pertua. Sekian dan terima kasih.

Tuan Yang di-Pertua: Okey, Yang Berhormat Permatang Pauh.

Tuan Karupaiya a/l Mutusami [Padang Serai]: Soalan tambahan.

Tuan Yang di-Pertua: Yang Berhormat Permatang Pauh bangun dulu Yang
Berhormat Padang Serai, maaf.

Puan Nurul Izzah binti Anwar [Permatang Pauh]: Terima kasih Tuan Yang
di-Pertua. Terima kasih juga Yang Berhormat Timbalan Menteri menunjukkan

komitmen terhadap pembangunan teknologi hijau. Saya ada cuba mencari pendirian
