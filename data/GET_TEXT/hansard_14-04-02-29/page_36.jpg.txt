DR. 13.12.2021 30

Tuan Yang di-Pertua: Terima kasih. Soalan tambahan?

Dato’ Abdullah Sani bin Abdul Hamid [Kapar]: Terima kasih Tuan Yang
di-Pertua. Yang Berhormat Timbalan Menteri, meneliti daripada jawapan Yang
Berhormat Timbalan Menteri, ini soalan saya. Apakah langkah kementerian untuk
berbincang dengan Kementerian Pengangkutan, mengawal selia mereka yang
memandu dalam keadaan mabuk, begitu kerap berlaku kemalangan yang
mengorbankan nyawa dan juga di samping itu berbincang dengan Kementerian
Kewangan untuk mempertimbangkan cabutan khas yang begitu menonjol secara
berleluasa. Saya mohon supaya kementerian bersepadu dalam soal ini. Terima
kasih Tuan Yang di-Pertua.

Datuk Haji Ahmad Marzuk bin Shaary: Terima kasih kepada Yang
Berhormat Kapar. Satu penegasan dan soalan yang sangat baik. Pihak kerajaan
sentiasa mencari jalan dan juga peluang untuk memastikan kes-kes yang
disebutkan tadi terutama yang berkaitan dengan kes pemandu mabuk dan
sebagainya dan sebagaimana kita sedia maklum bahawa telah pun ada pindaan
kepada akta yang mempertingkatkan hukuman kepada pemandu mabuk,
khususnya melibatkan kemalangan maut.

Berkaitan dengan kerjasama dengan Kementerian Kewangan, pihak kita
sentiasa mencari jalan dan berusaha untuk memastikan bahawa sebarang desakan
dan juga suara-suara rakyat di bawah sana di kalangan orang Islam khususnya
berkaitan dengan aktiviti judi sebagaimana kita sedia maklum, akan sentiasa
disampaikan kepada pihak Kementerian Kewangan. Kita tahu itu di bawah bidang
kuasa Kementerian Kewangan tetapi kita konsisten sebagai orang Islam, sepatutnya
untuk tidak mengizinkan atau membenarkan aktiviti perjudian ini dibenarkan
dilaksanakan secara berleluasa. Terima kasih.

Tuan Yang di-Pertua: Terima kasih.

Tuan Shaharizukirnain bin Abd Kadir [Setiu]: Setiu.

Tuan Yang di-Pertua: Yang Berhormat Kuala Krai. Silakan.

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Terima kasih Yang Berhormat Timbalan Menteri atas jawapan yang
telah diberikan kepada soalan asal.

Saya ingin memanjang sedikit isu berkaitan dengan ajaran sesat. Mohon
Yang Berhormat Timbalan Menteri nyatakan apakah definisi Ahlus Sunnah Wal
Jemaah di Malaysia. Apakah kriteria utama yang sering ditemui oleh pihak berkuasa
agama dalam sesebuah ajaran sesat? Perkara ini penting untuk dijelaskan kepada

rakyat. Terima kasih Tuan Yang di-Pertua.
