DR. 13.12.2021 81

pelajar. Apabila diberikan tambahan tanggungjawab untuk menjadi warden, sudah
tentu ia memberikan bebanan kepada para guru.

Saya ingin mencadangkan sekiranya ia dapat dilaksanakan supaya
kementerian mewujudkan satu jawatan khusus warden asrama yang bukan terdiri
daripada kalangan guru bagi mengatasi masalah buli di asrama. Saya ingin
mengetahui, adakah kementerian melihat wujud keperluan untuk mewujudkan
jawatan baharu warden asrama yang bukan dilantik dalam kalangan guru bagi
mengatasi masalah ini? Bagaimanakah peranan yang telah dimainkan oleh guru
kaunselor di sekolah-sekolah bagi mengatasi masalah buli ini?

Seterusnya, Butiran 020100 — Dasar Pendidikan. Baru-baru ini Kementerian
Pendidikan memaklumkan jumlah keseluruhan murid yang berhenti persekolahan
pada Mac 2020 hingga Julai 2021 adalah sebanyak 21,316 orang. Saya ingin
mengetahui melalui peruntukan sebanyak RM20.13 juta tahun 2022 ini, apakah
usaha yang akan dilaksanakan oleh kementerian dalam memastikan jumlah
keciciran pelajar tidak bertambah dan menjadi lebih buruk pada masa akan datang?
Adakah terdapat sebarang kajian yang telah dilaksanakan oleh kementerian bagi
mengenal pasti punca utama berlakunya keciciran pelajar sepanjang tempoh
pandemik? Sejauh manakah kementerian melihat sistem pendidikan di negara kita
telah bersedia sepenuhnya untuk berubah ke arah konsep home-based learning
atau home-based schooling yang akan menjadi medium budaya belajar baharu di
negara kita?

Seterusnya Butiran 00800 — Rumah Guru. Menerusi peruntukan rumah guru
ini diperuntukkan sebanyak RM9.5 juta. Melalui peruntukan sedia ada ini, adakah ia
mencukupi untuk membina baharu rumah guru atau pun membaik pulih? Apakah
usaha-usaha yang akan dijalankan oleh pihak kementerian bagi membaik pulih
rumah guru yang usang dan uzur terutamanya di kawasan luar bandar? Saya juga
ingin mengetahui, apakah perancangan pihak kementerian terhadap kuarters-
kuarters guru yang tidak lagi diduduki oleh guru-guru serta terbiar? Contohnya, di
tempat saya ada beberapa buah kuarters guru yang mana penghuninya dari
kalangan guru hanya beberapa orang sahaja. Jadi, saya mohon penjelasan.

Seterusnya Butiran 01000 — Pejabat-pejabat Pendidikan. Menerusi butiran
ini saya mendapati kementerian telah memperuntukkan sejumlah RM72.7 juta pada
tahun 2022. Di kesempatan ini, saya juga ingin memohon kembali perhatian dan
tindakan yang sewajarnya kepada pihak kementerian untuk melaksanakan
pembinaan baharu Pejabat Pendidikan Daerah Perak Tengah yang berada di dalam
kawasan Parlimen Parit. Permohonan ini dibuat kerana saya melihat ada satu
keperluan yang sangat mendesak bagi pembinaan baharu pejabat pendidikan ini

disegerakan.
