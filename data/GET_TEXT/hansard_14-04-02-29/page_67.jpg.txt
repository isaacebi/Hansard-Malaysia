DR. 13.12.2021 61

Tuan Pengerusi: Terima kasih Yang Berhormat Kubang Pasu. Seterusnya,

Yang Berhormat Jerai.

12.44 tgh.

Tuan Sabri bin Azit [Jerai]: Assalamualaikum warahmatullahi wabarakatuh
dan salam sejahtera. Terima kasih Tuan Pengerusi kerana memberi peluang kepada
saya untuk mengambil bahagian dalam perbahasan ini.

Pertama, B.63 berkaitan dengan Butiran 010100 — Pengurusan Am. Di
Parlimen saya Jerai, terdapat sekolah-sekolah yang memerlukan kos peruntukan
berskala kecil bagi membaik pulih kerosakan seperti pintu tandas, paip air dan
longkang dan sebagainya. Cadangan saya, perkara ini dilihat tidak berisiko dan boleh
diuruskan sendiri oleh pihak sekolah. Kenapa tidak diturunkan peruntukan kecil bagi
memudahkan kerja penyelenggaraan berskala kecil berkenaan untuk dijalankan.
Kerajaan boleh menyalurkan terus bantuan penyelenggaraan sekurang-kurangnya
RM5,000 ke setiap sekolah rendah dan menengah di seluruh negara bagi yang
memerlukan kerana ia dilihat lebih efektif dan cepat.

Perkara kedua, P.63 Butiran 00800 — Rumah Guru. Soalan saya,
berdasarkan jumlah perbelanjaan pada tahun 2020, ia menunjukkan angka 0.
Adakah langsung tidak diguna sebarang peruntukan untuk perkara ini sedangkan
pada 25 Ogos 2019 melalui laporan akhbar Berita Harian, Yang Berhormat Menteri
Pendidikan pada ketika itu mengatakan pihaknya sedang mengambil pelbagai
langkah proaktif untuk menangani isu kuarters guru yang terbiar di seluruh negara.
Yang Berhormat Menteri Pendidikan pada ketika itu berkata tindakan itu antaranya
ialah dengan membaik pulih sejumlah kuarters, menyewakan kuarters kepada pihak
swasta dan agensi-agensi kerajaan termasuk kerajaan negeri serta mengubahsuai
fungsi kuarters terbabit. Ketika itu, kementerian mempunyai sebanyak 50,252 unit
kuarters seluruh Malaysia dan daripada jumlah itu sebanyak 33,893 unit ataupun
67.44 peratus sedang diduduki. Sementara 16,364 unit atau 32.56 peratus adalah
kuarters kosong (tidak dihuni). Daripada jumlah itu Tuan Pengerusi, daripada
sejumlah unit kosong itu pula sebanyak 10,062 unit berada dalam keadaan yang
rosak dan tidak boleh dihuni dan kebanyakan terletak di luar bandar.

Soalan saya, dari tempoh berkenaan hingga ke hari ini, adakah masih belum
diambil apa-apa tindakan berhubung masalah rumah guru yang terbiar ataupun
rosak ini? Masih di butiran yang sama, perihal guru sekolah rendah dalam bandar.
Semua sedia maklum, kos sara hidup di bandar semakin meningkat terutama
melibatkan sewa rumah hingga mencecah RM1,000 bagi sebuah rumah. Kita mohon
supaya kementerian kaji semula berkaitan elaun perumahan yang harus dinaikkan

bagi meringankan para guru ini.
