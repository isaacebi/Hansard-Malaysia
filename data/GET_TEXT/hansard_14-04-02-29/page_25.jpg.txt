DR. 13.12.2021 19

Datuk Haji Ahmad Amzad bin Mohamed @ Hashim: Sepertimana yang
kita jelaskan sebelum ini dan jawapan sebelum ini, pembentukan MGVI bukan
semata-mata bagi tujuan persediaan negara spesifik untuk COVID-19 sahaja tetapi
juga untuk kajian lain-lain pembangunan vaksin jenis lain, kKhususnya bagi penyakit-
penyakit yang memang sentiasa dihadapi oleh rakyat negara kita. Maka kerana itu,
apa-apa sahaja cadangan, barangkali Yang Berhormat mempunyai cadangan yang
seperti mana yang disebut spesifik syarikat yang berkenaan, boleh.

Oleh sebab tidak semata-mata daripada segi pembangunan vaksin ini kita
perlu bermula daripada awal, daripada zero. Kita quick win adalah antara lain,
termasuklah bekerjasama dengan mana-mana syarikat yang telah pun mencapai
tahap tertentu yang membolehkan kita memindahkan kepakaran ke dalam negara
kita. Yang Berhormat boleh terus berhubung dengan kita bagi proses selanjutnya.
Terima kasih.

Datuk Seri Dr. Haji Dzulkefly bin Ahmad [Kuala Selangor]: Terima kasih
Yang Berhormat Timbalan Menteri.

Datuk Seri Haji Ahmad bin Haji Maslan [Pontian]: Boleh satu lagi?

Tuan Yang di-Pertua: Sila, Yang Berhormat Pontian.

Datuk Seri Haji Ahmad bin Haji Maslan [Pontian]: Terima kasih Tuan Yang
di-Pertua. Vaksin yang ada yang telah kita ambil ini, adakah ia boleh menyelesaikan
masalah Omicron? Adakah rakyat perlu khuatir tentang Omicron? Adakah
kemungkinan ada varian-varian baru yang entah apa nama pada masa akan datang?
Bagaimana caranya untuk kita mengatasi segala perkara ini?

Tuan Yang di-Pertua: Terima kasih.

Datuk Haji Ahmad Amzad bin Mohamed @ Hashim: Sehingga sekarang,
varian jenis Omicron yang kita kesan cuma satu kes setakat ini. Jadi, oleh kerana itu
kita belum ada kajian untuk dalam negara kita tentang vaksin yang kita gunakan ini,
keberkesanan terhadap Omicron yang dalam negara kita. Walau bagaimanapun,
menurut maklumat yang ada pada saya, kajian di peringkat antarabangsa mendapati
bahawa penggunaan dos penggalak didapati berkesan untuk menangani virus jenis
Omicron ini. Terima kasih.

Tuan Yang di-Pertua: Terima kasih. Yang Berhormat Tuan Khoo Poay

Tiong, silakan.
