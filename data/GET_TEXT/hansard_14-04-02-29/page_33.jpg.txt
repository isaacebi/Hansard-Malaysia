DR. 13.12.2021 27

Keenam, menubuhkan pusat sehenti di Johor Bahru untuk pelawat
perniagaan memasuki Malaysia dari Singapura. Pusat sehenti ini berperanan penting
dalam memastikan Malaysia kekal stabil untuk pemulihan dan pertumbuhan ekonomi
dengan membolehkan pergerakan pelawat perniagaan menjalankan perniagaan
mereka di Malaysia semasa pandemik.

Ketujuh, menawarkan khidmat fasilitasi dalam mendapatkan kelulusan dan
mempercepatkan pelaksanaan projek termasuk penubuhan portal /nvestMalaysia,
Project Acceleration and Coordination Unit (PACU) dan pusat sehenti di MIDA bagi
membantu pelabur secara optimum.

Kelapan, mempergiatkan aktiviti penggalakan pelaburan melalui misi
penggalakan pelaburan ke luar negara termasuk East Pacific Project Mission,
menandatangani perjanjian persefahaman serta menganjurkan webinar dengan
kolaborasi bersama komuniti perniagaan. Tuan Yang di-Pertua, kerajaan komited
untuk terus melaksanakan dasar-dasar proaktif untuk menarik masuk pelaburan
berkualiti dan berimpak tinggi ke Malaysia. Terima kasih.

Tuan Yang di-Pertua: Terima kasih. Silakan Yang Berhormat Machang.

Datuk Ahmad Jazlan bin Yaakub [Machang]: Terima kasih Tuan Yang di-
Pertua, terima kasih atas jawapan Yang Berhormat Timbalan Menteri yang
memperlihatkan banyak inisiatif baharu yang telah disediakan oleh pihak kerajaan
bagi memastikan pelaburan-pelaburan baharu akan masuk ke dalam negara kita.

Tuan Yang di-Pertua, semenjak COVID-19 ini, kita dengar banyak syarikat
multinasional yang telah menarik diri daripada terus melabur di Malaysia. Boleh tak
Yang Berhormat Timbalan Menteri sebutkan syarikat-syarikat mana yang telah
menarik diri ini dan apakah kesan atau akibatnya— contoh seperti berapa banyakkah
pengangguran yang telah berlaku akibat penarikan diri ini. Kedua, pada tahun 2022
iaitu tahun depan, MITI menyasarkan pelaburan baharu akan masuk sekitar RM200
billon ke dalam negara dan akan menyediakan peluang pekerjaan sebanyak
114,000.

Saya nak tanya Yang Berhormat Timbalan Menteri, negara manakah yang
menjadi tumpuan untuk kita bawa masuk pelaburan ke dalam negara kita dan adakah
lagi selain daripada yang disebut oleh Yang Berhormat Timbalan Menteri, inisiatif,
inisiatif tambahan ini yang boleh menyaingi negara-negara lain bagi memastikan
negara kita akan terus menjadi destinasi kepada pelaburan. Terima kasih Tuan Yang
di-Pertua.

Tuan Yang di-Pertua: Terima kasih. Silakan Yang Berhormat Timbalan
Menteri.

Datuk Lim Ban Hong: Tuan Yang di-Pertua, terima kasih kepada Yang

Berhormat. Terdapat dua soalan dalam soalan tambahan. Pertama, berkenaan
