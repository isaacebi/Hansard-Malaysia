DR. 13.12.2021 57

#1230

Bagaimana pengagihan tenaga guru tersebut mengikut negeri? Melihat
kepada senario tersebut, apakah peruntukan yang diberikan sejumlah itu mampu
untuk mengurus sumber manusia tersebut?

Butiran 040100, merujuk kepada bahan pengajaran dan pembelajaran.
Peruntukan yang diberikan menurun daripada RM37.6 juta kepada RM32.9 juta.
Apakah kerajaan mempunyai maklumat yang terperinci masalah yang dihadapi oleh
guru ketika berhadapan dengan pengajaran PdPR? Apakah dalam maklumat
kementerian, guru menggunakan kewangan sendiri? Apakah tahap sokongan
kebajikan yang diberikan oleh kementerian dalam membantu guru dalam
menyelesaikan masalah bahan pengajaran dan pembelajaran? Bagaimana dengan
penglibatan pengagihan alat peranti? Apakah ia telah diselesaikan?

Seterusnya Butiran 00800, berkaitan dengan rumah guru. Peruntukan yang
diberikan meningkat daripada RM1.4 juta kepada RM9.5 juta. Saya ingin tahu,
berapa banyak rumah guru yang dibina di sekolah bandar dan luar bandar? Apakah
semua rumah guru tersebut didiami atau ada rumah tersebut hanya tempat tinggal
makhluk yang tidak diundang? Kalau tidak didiami rumah tersebut, apakah tindakan
yang diambil oleh pentadbir sekolah ataupun arahan yang diberikan oleh kerajaan
untuk dimanfaatkan bangunan tersebut?

Akhir sekali Tuan Pengerusi, Butiran 010300, berkaitan dengan
pembangunan infrastruktur berkurang daripada RM23.5 juta kepada RM17.9 juta.
Sepengetahuan saya, terdapat bangunan sekolah tidak boleh digunakan.
Persoalannya, mengapa ia berlaku? Apakah ada satu kajian menyeluruh faktor-
faktor yang mempengaruhi bangunan yang dibina tidak boleh digunakan? Apakah
disebabkan struktur bangunan ataupun bahan-bahan binaan bangunan tersebut dari
bahan yang tidak berkualiti? Apakah tindakan selanjutnya yang boleh, telah dan akan
dilakukan oleh kerajaan dalam menyelesaikan masalah tersebut? Saya ingin
mendapatkan maklumat terperinci jumlah bangunan sekolah yang tidak boleh
digunakan disebabkan kekurangan murid. Apakah tindakan yang boleh kementerian
lakukan mengatasi masalah tersebut?

Akhir sekali, saya melihat soal buli di sekolah ini menjadi trend di dalam
masyarakat kita pada hari ini. Justeru itu, saya mengharapkan supaya kerajaan
menyelesaikan masalah ini secara tuntas dalam perkara yang bersangkut paut
dengan disiplin di sekolah-sekolah. Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang

Berhormat Tampin. Seterusnya Yang Berhormat Pontian.
