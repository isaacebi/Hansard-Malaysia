DR. 13.12.2021 70

Saya bimbang penangguhan PT3 ini akan menyebabkan pelajar-pelajar tidak
lagi belajar secara bersungguh-sungguh dan belajar secara sambil lewa terutamanya
apabila UPSR telah dimansuhkan. Butiran yang sama Tuan Pengerusi, saya ingin
bertanya pihak kementerian, apakah usaha yang telah dibuat dalam mengenal pasti
bakat dan kecenderungan pelajar dan membantu menentukan hala tuju selepas
tamat SPM agar mereka tidak berhenti setakat itu? Apakah usaha yang boleh
membantu mereka memilih kursus yang sesuai setelah tamat SPM khususnya bagi
pelajar yang kurang cemerlang?

Saya beri contoh, daripada 100 orang pelajar lepasan SPM, berkemungkinan
50 peratus yang mengambil inisiatif sendiri meneruskan pengajian ke peringkat yang
lebih tinggi atau mengambil STPM. Soalannya ialah bagaimana yang selebihnya?
Jika ada usaha yang dibuat oleh KPM dengan membantu mereka, saya yakin mereka
akan terus menyambung pengajian.

Banyak peluang yang disediakan oleh kerajaan sama ada melalui TVET atau
lainnya tetapi isunya ialah mungkin tiada maklumat ataupun kurang motivasi
menyebabkan mereka terhenti setakat itu. Saya cadangkan kepada pihak KPM agar
dapat mengadakan jawatankuasa bersama dengan KPT dalam isu ini. Tuan
Pengerusi, Maksud Pembangunan P.63, Butiran 00102 — Rendah Menengah.
Melihat kepada kejayaan negara Jepun yang sangat berjaya menerapkan isu
kebersihan, saya ingin mencadangkan agar mata pelajaran ‘Pendidikan Kebersihan’
digubal untuk diserapkan ke dalam kurikulum pembelajaran di sekolah bermula sejak
prasekolah sehingga ke sekolah menengah.

Murid-murid perlu diajar menjaga kebersihan dan menjadikan satu kewajipan
bagi setiap individu bermula seawal prasekolah lagi. Pendidikan Kebersihan ini tidak
hanya meliputi kebersihan diri malah turut menerapkan kebersihan persekitaran.
Sebagai contoh, murid diberikan pendedahan teori serta amali seperti mencuci
tandas, membersihkan sawang dan sebagainya.

Tuan Pengerusi, P.63, Butiran 03504 — Ubahsuai Naik Taraf Sokongan
Pendidikan. Soalan saya, berapakah peruntukan yang akan diberikan kepada
sekolah rendah dan menengah pada tahun hadapan? Adakah sama rata atau
mengikut per kapita? Saya ingin maklumat terperinci berkaitan dengan isu ini.

Butiran seterusnya P.63, Butiran 00900 — Asrama. Baru-baru ini, kita
dikejutkan dengan isu buli pelajar di asrama. Walaupun isu buli kali ini tidak
melibatkan sekolah di bawah Kementerian Pendidikan Malaysia (KPM), namun ia
cukup terkesan kepada kita semua. Saya ingin bertanya, berapakah elaun untuk
warden asrama dan adakah ia berpadanan dengan beban kerja dan tanggungjawab?
Bilakah kali terakhir elaun warden ini disemak dan adakah kerajaan bercadang

menstrukturkan semula elaun warden dalam masa terdekat? Adakah kerajaan
