DR. 13.12.2021 26

Tuan Yang di-Pertua: Ini bukan masa bahas.

11. Datuk Ahmad Jazlan bin Yaakub [Machang] minta Menteri Kanan
Perdagangan Antarabangsa dan Industri menyatakan apakah perancangan khusus
yang akan dibuat oleh pihak kerajaan bagi menarik lebih banyak pelaburan asing
dalam masa terdekat ini.

Timbalan Menteri Perdagangan Antarabangsa dan Industri [Datuk Lim
Ban Hong]: Terima kasih Tuan Yang di-Pertua, terima kasih Yang Berhormat.
Perancangan khusus kerajaan bagi menarik lebih banyak pelaburan langsung asing
bagi jangka masa panjang dan juga dalam masa terdekat adalah seperti berikut iaitu
memperkenalkan Dasar Pelaburan Baharu Negara.

la berteraskan Aspirasi Pelaburan Nasional (National Investment Aspiration)
dengan izin, yang melibatkan elemen-elemen penting termasuk meningkatkan
economic complexity, mewujudkan pekerjaan bernilai tinggi, memperluaskan
rangkaian domestik, mewujudkan kluster ekonomi baharu, membangunkan kluster
ekonomi sedia ada dan juga mempertingkatkan inklusiviti.

Untuk makluman, Dasar Pelaburan Baharu ini memberi keutamaan kepada
sektor berintensifkan teknologi tinggi dan juga inovasi yang mengimbangi kelestarian
ekonomi dan alam sekitar sejajar dengan penanda aras global berkaitan elemen
alam sekitar, sosial dan tadbir urus.

Keduanya, meneruskan penawaran insentif bagi menarik FDI di bawah
PENJANA, merangkumi pakej pengecualian cukai istimewa bagi menggalakkan
syarikat asing memindahkan operasi mereka ke Malaysia atau menjalankan
pelaburan baharu dalam sektor perkilangan dan perkhidmatan serta menjadikan
Malaysia sebagai pusat rangkaian bekalan antarabangsa.

Ketiga, membangunkan lapan industri dan aktiviti strategik terpilin di bawah
Rancangan Malaysia Kedua Belas (RMKe-12) iaitu elektrik dan elektronik,
perkhidmatan global, aeroangkasa, industri kreatif, pelancongan, halal, pertanian
pintar dan biojisim serta menyokong agenda ekonomi hijau seiring dengan Matlamat
Pembangunan Mampan di bawah Agenda 2030.

Keempat, menyediakan insentif bagi pengeluar produk farmaseutikal
termasuk vaksin di bawah Belanjawan 2021 yang diumumkan oleh kerajaan pada 6
November 2020 melalui pakej pengecualian cukai istimewa dan memberikan
pertimbangan kemudahan-kemudahan lain termasuk geran, pengecualian duti
import dan cukai jualan bagi mesin dan peralatan serta bahan mentah.

Kelima, menubuhkan Pejabat Pelaburan Digital (Digital Investment Office)
dengan izin, di bawah Rangka Tindakan Ekonomi Digital bagi memperkukuhkan

daya saing Malaysia dalam menghadapi gelombang transformasi digital.
