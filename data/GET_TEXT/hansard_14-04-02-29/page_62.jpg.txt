DR. 13.12.2021 56

Tuan Pengerusi [Dato’ Mohd Rashid Hasnon]: Terima kasih. Seterusnya

saya jemput Yang Berhormat Tampin.

12.27 tgh.

Datuk Dr. Hasan bin Bahrom [Tampin]: Bismillahi Rahmani Rahim. Terima
kasih Tuan Pengerusi. Butiran 040600 — Dewan Bahasa dan Pustaka (DBP).
Peruntukan menurun daripada RM104 juta kepada RM60 juta. Kita sedia maklum
DBP diwujudkan untuk membina, mengembang dan merakyatkan  serta
membudayakan bahasa Melayu. Saya ingin tahu, apakah strategi kerajaan dalam
memastikan setiap rakyat di negara ini betul-betul mahir dan fasih berbahasa
Melayu?

Saya ingin bertanya, bagaimana dengan pelajar luar negara atau sekolah-
sekolah antarabangsa. Apakah mereka juga diwajibkan mengambil dan lulus dalam
bahasa Melayu? Apakah kaedah yang kerajaan akan lakukan bagi memastikan
semua rakyat dan penduduk di negara ini menggunakan bahasa Melayu
sepenuhnya dalam berkomunikasi dan tidak diselang-selikan atau bercampur-
campur dengan bahasa asing?

Apakah ada kajian yang menyeluruh yang dibuat berkaitan dengan sikap
rakyat dalam membudayakan bahasa Melayu? Apakah DBP telah benar-benar
berpuas hati dengan penggunaan bahasa Melayu di kalangan warganegara? Kalau
belum, apakah tindakan seterusnya yang akan dibuat oleh DBP dalam memastikan
bahasa Melayu dihayati dan dimasyarakatkan sepenuhnya?

Saya mencadangkan supaya semua upacara rasmi sama ada mesyuarat,
seminar, persidangan meja bulat, dialog dalam pelbagai peringkat dikelola dalam
bahasa Melayu agar pembumian bahasa Melayu berakar umbi di dalam masyarakat.

Butiran 010400 — Pengurusan Sumber Manusia. Peruntukan menurun
daripada RM142.9 juta kepada RM137.5 juta. Saya ingin tahu, mengapa peruntukan
ini diturunkan? Mengapa ia dikurangkan kerana ia melibatkan banyak perkara dalam
memudah dan melicinkan sesuatu urusan.

Saya ingin bertanya, berapa ramai guru yang dinaikkan pangkat pada tahun
2022? Apakah kenaikan pangkat para guru betul-betul mengikut kriteria yang telah
ditetapkan? Bagaimana dengan cadangan kerajaan hendak mengambil 18,000
orang guru? Apakah ia telah dilaksanakan ataupun masih dalam perancangan?
Bilakah ia akan selesai?

Apakah pengambilan guru tersebut akan dapat menyelesaikan masalah
kekurangan tenaga pengajar di sekolah-sekolah sama ada sekolah rendah ataupun
sekolah menengah? Bolehkah kerajaan menjelaskan secara terperinci bidang yang

menjadi tumpuan dalam pengambilan guru tersebut?
