DR. 13.12.2021 8

harga getah, harga lantai iaitu RM2.50. Jadi, saya faham apa yang dibangkitkan oleh
Yang Berhormat mengatakan bahawa masih ada persoalan atau isu-isu lain yang
dihadapi oleh pekebun kecil, terutama daripada kebajikan mereka, daripada penyakit
dan sebagainya.

Untuk makluman Yang Berhormat, kementerian memang sentiasa melalui
AGM membuat R&D, sentiasa mengambil perhatian dan mengkaji bagaimana untuk
membantu pekebun kecil terutama penyakit, memberi khidmat nasihat. Jadi
cadangan Yang Berhormat itu, saya akan angkat untuk perbincangan antara
kementerian dengan agensi berkaitan contohnya RISDA dan juga Kementerian
Kewangan supaya apa yang dihadapi oleh pekebun kecil di bawah ini mungkin boleh
dipertimbangkan untuk memberi bantuan yang sewajarnya. Sekian, terima kasih.

Tuan Yang di-Pertua: Terima kasih. Yang Berhormat Pokok Sena, silakan.

Dato’ Haji Salim Sharif [Jempol]: Jempol.

Dato’ Mahfuz bin Haji Omar [Pokok Sena]: Terima kasih Tuan Yang di-
Pertua. Terima kasih sahabat saya, Yang Berhormat Timbalan Menteri. Saya hendak
mendapatkan sedikit penjelasan. Tadi seperti yang disebutkan oleh Yang Berhormat
Sik, isunya sekarang ini ialah isu penoreh tidak boleh hendak menoreh. Apabila
penoreh tidak boleh menoreh, pekebun pun tidak akan ada pendapatan. Sebabnya
kerana musim hujan, musim tengkujuh mereka tidak boleh menoreh.

Kemudian datang pula musim daun luruh dikenali sebagai musim pucuk pun
yang mengambil masa tiga, empat bulan. Penoreh dan pekebun ini akan hilang
pendapatan. Jadi, apakah langkah-langkah yang dibuat oleh pihak kerajaan untuk
memastikan supaya menampung kehilangan pendapatan mereka ini. Ini sebab bagi
saya walaupun ada harga IPG, RM2.50 tetapi kalau dia tidak boleh menoreh pun
tidak akan memberikan makna. Kalau naik sampai RM3.50 pun dia tidak boleh
menoreh, tidak ada pendapatan. Jadi, apakah langkah-langkah untuk mengatasi
pengurangan pendapatan mereka ini?

Dato’ Sri Dr. Wee Jeck Seng: Terima kasih Yang Berhormat, kawan lama.
Itulah sebabnya kementerian mengambil pelbagai langkah termasuk memberikan
bantuan musim tengkujuh, November, Disember sebanyak RM300 sebulan untuk
seorang pekebun kecil diteruskan dan selalu membuat R&D bagaimana untuk
membantu pekebun kecil terutamanya untuk meningkatkan produktiviti.

Saya tahu masih lagi ada isu-isu yang perlu diambil kira, maka saya nampak
langkah-langkah selain daripada bantuan musim tengkujuh, IPG dan R&D untuk
bantuan daripada proses untuk menggalakkan penjualan secara lateks, di mana ia
boleh meningkatkan pendapatan. Apa yang dikatakan oleh Yang Berhormat itu, kami
akan ambil maklum bagaimana boleh ditambah baik lagi, membantu kepada

pekebun terutama kepada pendapatan mereka.
