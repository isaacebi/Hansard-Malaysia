DR. 13.12.2021 115

Tuan Haji Ahmad bin Hassan [Papar]: Papar ingin mencelah, Yang
Berhormat Kalabakan.

Tuan Ma’mun bin Sulaiman [Kalabakan]: ... Telah berjaya menghasilkan
alumni-alumni Bumiputera yang lahir daripada program-program pra pendidikan
tinggi ataupun lebih dikenali sebagai program pra diploma UITM. Namun begitu Tuan
Pengerusi...

Tuan Haji Ahmad bin Hassan [Papar]: Papar, papar. Papar jangan lupa.

Tuan Ma’mun bin Sulaiman [Kalabakan]: Sekejap, sekejap Yang
Berhormat Papar. Tuan Pengerusi, sudah lebih 20 tahun Kampus Tawau ini
beroperasi. Mengapakah program-program yang ditawarkan hanya di peringkat pra
diploma sahaja? Apakah sebenarnya yang menjadi halangan? Adakah tiada kapasiti
daripada segi sumber manusia atau bangunan?

Dalam suasana ekonomi yang kurang baik sekarang akibat pandemik
COVID-19, jika program diploma dapat disediakan di Kampus Tawau, sudah tentu
kos perjalanan untuk anak-anak dari pantai timur seperti Kalabakan, Tawau,
Semporna, Lahad Datu dan Kunak dapat dijimatkan dengan signifikan. Okey Yang
Berhormat Papar, silakan.

Tuan Haji Ahmad bin Hassan [Papar]: Terima kasih Yang Berhormat
Kalabakan. Butiran 020000 — Pendidikan Tinggi. Di dalam ucapan Belanjawan 2022
telah dinyatakan berkenaan inisiatif peranti siswa Keluarga Malaysia yang memberi
manfaat kepada seramai 600,000 mahasiswa dalam golongan B40. Seperti mana
yang kita maklum, Sabah merupakan negeri yang begitu daif di mana ramai golongan
pelajar B40.

Dalam hal ini, saya ingin bertanya kepada kementerian, apakah status terkini
inisiatif tersebut. Sebanyak manakah yang akan diagihkan kepada negeri Sabah dan
juga pelajar-pelajar di daerah Papar. Kedua ialah saya ingin bertanyakan berkenaan
dengan kolej komuniti yang mana saban tahun kita membahaskan di Parlimen ini.
Jadi, saya ingin bertanyakan kepada kementerian, bagaimanakah status kolej
komuniti? Terima kasih Yang Berhormat Kalabakan.

Tuan Ma’mun bin Sulaiman [Kalabakan]: Terima kasih Yang Berhormat
Papar. Masukkan ucapan Yang Berhormat Papar dalam perbahasan saya.
Seterusnya, Butiran 020000 — Pendidikan Tinggi. Tiada perubahan bagi kesemua 20
universiti di seluruh negara. Ketika ini, terdapat lima universiti penyelidikan. Empat
universiti komprehensif dan 11 universiti berfokus. Universiti Malaysia Sabah
dikategorikan sebagai universiti komprehensif dan saya ingin tahu, apakah kriteria
untuk dinaikkan sebagai universiti penyelidikan. Berkenaan universiti penyelidikan
ini, sejauh mana universiti awam ini terkesan ketika tempoh pandemik oleh kerana

tidak dapat menjalankan penyelidikan yang sepatutnya.
