24 DR.06.10.2021

(vi) pengundi Malaysia yang berada di luar negara, kecuali negara
Brunei, Singapura, Kalimantan dan juga Selatan Thai; dan

(vii) pengundi tidak hadir (PTH) luar negara iaitu penjawat awam
yang berkhidmat di luar negara dan pasangan serta pelajar
universiti atau institusi tinggi sepenuh masa di luar negara dan
juga pasangan.

Bagi pengundi-pengundi di negeri Sabah dan Sarawak yang bermastautin di
Semenanjung Malaysia, SPR menggalakkan pengundi untuk memohon pertukaran
bahagian pilihan raya berdasarkan tempat pemastautin terkini bagi memudahkan urusan
pengundian bagi suatu pilihan raya umum ataupun kecil. Terima kasih.

Puan Maria Chin binti Abdullah [Petaling Jaya]: Soalan saya ialah adakah
pendaftaran automatik akan dipanjangkan kepada pengundi yang tersebut, di luar negara
dan juga Sabah Sarawak yang bermastautin di Semenanjung Malaysia? Ini adalah terlibat
beberapa bilangan pengundi. Bagaimanakah mekanisme matlamat ini yang mana
pendaftaran automatik akan disampaikan kepada mereka tersebut?

Datuk Wira Hajah Mas Ermieyati binti Samsudin: Terima kasih Yang
Berhormat atas soalan tersebut. Ya, pengundi pendaftaran, pengundi automatik yang
akan kita laksanakan pada 31 Disember 2021 berdasarkan keputusan kes Mahkamah
Kuching. Berdasarkan keputusan Mahkamah Kuching itu, SPR komited untuk
melaksanakan pendaftaran pengundian secara automatik dan juga undi 18. Oleh sebab
itulah segala maklumat ataupun warganegara Malaysia pastinya akan turut sama
diregisterkan, dengan izin, didaftarkan sebagai pengundi.

01130

Kalau mengikut apa yang termaktub dalam peraturan dan juga undang-undang,
tidak ada yang terkecuali sebagaimana yang telah disebut, maksudnya mereka berada di
luar negara walaupun mereka tidak mendaftar sebagai pemilih tetapi secara automatik
mereka akan didaftarkan sebagai pemilih. Terima kasih Yang Berhormat.

Tuan Yang di-Pertua: Terima kasih. Ada soalan tambahan kedua?

Datuk Seri Panglima Wilfred Madius Tangau [Tuaran]: Soalan tambahan.
Tuan Yang di-Pertua: Sekejap. Sebelah sini tidak ada?

Datuk Seri Panglima Wilfred Madius Tangau [Tuaran]: Soalan tambahan.
Tuan Oscar Ling Chai Yew [Sibu]: Sibu.

Tuan Yang di-Pertua: Yang Berhormat Sibu dahulu, sudah bangun lama.
Tuan Oscar Ling Chai Yew [Sibu]: Terima kasih Tuan Yang di-Pertua.
Tuan Yang di-Pertua: Ya.

Tuan Oscar Ling Chai Yew [Sibu]: Soalan saya ialah banyak dalam apa yang
telah dipaparkan, dipamerkan oleh SPR dalam website SPR tentang pengundi-pengundi
18 tahun ke atas yang belum mendaftarkan diri— banyak dalam kawasan Sibu sini, saya
ternampak ada pengundi yang tinggal di kawasan DUN tertentu tetapi mereka sudah
dipindahkan ke kawasan DUN yang di sebelahnya. Jadi bagaimana untuk mengatasi
masalah seperti ini? Terima kasih.

Tuan Yang di-Pertua: Terima kasih.

Datuk Wira Hajah Mas Ermieyati binti Samsudin: Terima kasih Yang
Berhormat. Tuan Yang di-Pertua, sekiranya berlaku sebarang persoalan ataupun
pertikaian berkenaan dengan alamat ataupun pengundian dan sebagainya, saya
mengesyorkan supaya penama tersebut berjumpa dengan pihak SPR dan membuat
bantahan ataupun memberikan respons ataupun maklum balas kepada pihak SPR untuk
tindakan SPR selanjutnya. Terima kasih.

Tuan Yang di-Pertua: Terima kasih.

Datuk Seri Panglima Wilfred Madius Tangau [Tuaran]: Satu lagi.
