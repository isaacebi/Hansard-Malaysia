2 DR.06.10.2021

Pada 13 Ogos 2021 yang lalu, Panglima Tentera Udara, Jeneral Tan Sri Akhbar
sendiri telah bertemu ahli keluarga anggota-anggota TUDM yang meninggal dunia di
Pangkalan Udara Kuching, Sarawak dan beliau telah menyampaikan sumbangan awal
kematian yang melibatkan belanja pengebumian, sumbangan kematian dari tabung
kebajikan TUDM, serta sumbangan derma tanggungan dari Tabung Kebajikan Angkatan
Tentera.

Selain itu, pihak Markas Angkatan Tentera Malaysia, Bahagian Perkhidmatan
Anggota Jabatan Rekod dan Pencen telah selesai memproses dokumentasi pencen
terbitan, ganjaran terbitan dan faedah gantian cuti rehat melibatkan orang tanggungan
keempat-empat anggota TUDM berkenaan. Seterusnya pembayaran juga kepada semua
orang tanggungan ini telah dilaksanakan oleh Jabatan Hal Ehwal Veteran (JHEV) pada
hujung bulan September 2021.

Walau bagaimanapun, pembayaran pencen orang tanggungan dan ex-gratia
orang tanggungan adalah tertakluk kepada keputusan Lembaga Penentuan Sebab oleh
Markas Angkatan Tentera Malaysia, Bahagian Perkhidmatan Kesihatan dan laporan akhir
siasatan PDRM. Dalam masa yang sama, pihak Skuadron 330 Kota Samarahan juga
sedang bekerjasama dengan pihak koperasi tentera dan Lembaga Tabung Angkatan
Tentera mengenai semakan kelayakan pembayaran kepada ahli keluarga yang
melibatkan caruman dan simpanan yang telah dibuat oleh semua anggota TUDM
berkenaan sepanjang perkhidmatan mereka.

Tuan Yang di-Pertua, menjawab soalan yang kedua...
Timbalan Yang di-Pertua [Dato’ Mohd Rashid Hasnon]: Ringkaskan.

Dato’ Sri Ikmal Hisham bin Abdul Aziz: Yang Berhormat Kota Samarahan.
Berkaitan, ringkas— sedikit lagi ya. Usaha kementerian untuk memastikan tahap kesihatan
mental yang baik di kalangan anggota TUDM mempunyai mekanisme dalam memantau
tahap kesihatan mental anggota supaya berada dalam keadaan baik dan terkawal.
Mekanisme sedia ada yang dilaksanakan antara lain adalah dengan memberi
perkhidmatan psikologi dan kaunseling kepada anggota dan keluarga mereka.

Perkhidmatan psikologi dan kaunseling yang diberikan adalah selari dengan
keperluan ATM dan kementerian untuk memantau, mencegah, memberi nasihat dan
kaunseling ke atas segala isu yang membabitkan masalah tekanan kesihatan mental
tempat kerja, keluarga, kewangan dan lain-lain isu yang dibimbangi akan menjejaskan
kesiapsiagaan pasukan.

Akhir sekali, insiden tembakan yang telah berlaku melibatkan anggota TUDM di
Kota Samarahan sememangnya memberi kesan trauma kepada anggota di pasukan
tersebut. Tindakan susulan TUDM dengan menghantar tim kaunseling dan psikologi
sejurus insiden itu berlaku sangat membantu anggota dan keluarga mangsa yang terlibat
dalam menenangkan keadaan. Sehingga kini, pemantauan secara berkala dengan
menjalankan sesi bimbingan dan nasihat telah dilaksanakan oleh pegawai AKRAB iaitu
Rakan Pembimbing Perkhidmatan Awam di Pangkalan Udara Kuching. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Soalan tambahan yang pertama. Yang Berhormat Kota Samarahan.

Puan Rubiah binti Haji Wang [Kota Samarahan]: Terima kasih Tuan Yang di-
Pertua. Terima kasih kepada Timbalan Menteri atas jawapan itu tadi. Soalan tambahan
saya, apakah langkah-langkah khas daripada pihak kementerian untuk memastikan
insiden seperti ini tidak berulang lagi pada masa akan datang? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kota Samarahan. Sila Timbalan Menteri, satu minit.

Dato’ Sri Ikmal Hisham bin Abdul Aziz: Terima kasih. Soalan tambahan yang
cukup baik dari Yang Berhormat Kota Samarahan. Untuk makluman Yang Berhormat dan
Ahli-ahli Dewan, prosedur pengambilan dan penggunaan senjata api dari stor senjata
merupakan satu prosedur yang cukup ketat yang ditekankan di bawah prosedur operasi
standard Angkatan Tentera Malaysia.
