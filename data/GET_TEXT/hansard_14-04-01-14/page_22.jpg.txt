14 DR.06.10.2021

Maka kementerian ini mendapati bahawa cadangan projek tersebut belum ada
dalam senarai keutamaan yang dikemukakan Kerajaan Negeri Sarawak bagi permohonan
Rolling Plan Kedua dalam RMKe-12. Walau bagaimanapun kementerian ini akan meneliti
cadangan projek tersebut sekiranya dipohon dalam rolling plan yang akan datang dan kita
akan mempertimbangkan untuk diangkat kepada agensi pusat sekiranya ia memenuhi
keperluan teknikal untuk dinaik taraf. Sekian dan terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Sila Yang Berhormat Serian, soalan tambahan pertama.

Dato’ Sri (Dr.) Richard Riot anak Jaem: Terima kasih Timbalan Menteri.
Seksyen yang kita panggil sebagai seksyen atau bahagian Bukit Parabinong. Tuan Yang
di-Pertua, Bukit Parabinong satu gradient yang curam, tinggi. Keduanya lebar jalan itu
kecil. Maka bila sesebuah kenderaan ingin memotong, menaik jalan itu, ia terlalu bahaya.

Kedua, Seksyen Parabinong ini kejadian tanah runtuh berlaku hampir setiap
tahun. Syukur sehingga kini belum ada nyawa yang terkorban. Jadi di Dewan yang mulia
ini, saya minta agar kementerian benar-benar melihat akan keadaan di seksyen yang kita
panggil sebagai Bukit Parabinong ini kerana saya tidak mahu nyawa orang mati kerana
kegagalan kita, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Serian. Sila Yang Berhormat Timbalan Menteri.

Datuk Arthur Joseph Kurup: Terima kasih Yang Berhormat. Untuk makluman
Yang Berhormat, dari segi aliran trafik di Jalan Serian ke Tebedu memang seperti mana
yang saya katakan tadi masih lagi berada di /evel of service di tahap A. Akan tetapi pada
masa yang sama kementerian juga ambil maklum tentang kejadian tanah runtuh yang
berlaku di Parabinong.

Semakan di peringkat kementerian, kita dapati bahawa terdapat tujuh lokasi yang
berlaku pada awal tahun ini iaitu pada Februari 2020 pada tahun lalu melibatkan FT21
dari Jalan Serian ke Tebedu di Seksyen 16.45 sehingga Seksyen 18.30. Maka dengan itu
JKR Sarawak dengan syarikat yang konsesi telah mengambil tindakan yang segera untuk
penyelenggaraan dengan membersihkan sisa-sisa tanah runtuh yang telah merentangi
jalan supaya jalan yang terlibat dapat digunakan dengan selamat.

Manakala pembaikan untuk jangka panjang atau pembaikan kekal bagi lokasi
yang disenaraikan, JKR Sarawak telah melantik perunding untuk melaksanakan kajiannya
terperinci dan menyeluruh iaitu kerja-kerja survey dan soil investigation. Kerja pembaikan
kekal bagi kesemua lokasi runtuhan di laluan tersebut telah mula dilaksanakan pada bulan
Mei tahun lalu di bawah program Pakej Rancangan Ekonomi serta Program Pembaikan
Cerun Tahun 2021 dengan nilai keselur'uhan RM5.018 juta dan kerja ini dijangka siap
sepenuhnya pada bulan Januari tahun 2022. Sekian dan terima kasih.

Timbalan Yang di-Pertua [Dato’ Mohd Rashid Hasnon]:  Tiada soalan
tambahan kedua, jadi saya seterusnya menjemput Yang Berhormat Selayang.

8. Tuan William Leong Jee Keen [Selayang] minta Menteri Kanan Perdagangan
Antarabangsa dan Industri menyatakan jumlah pelabur asing yang telah menutup
perniagaan mereka, apa yang dilakukan oleh kerajaan untuk mengekalkan mereka dan
bagaimana untuk menarik lebih ramai pelabur asing semasa tempoh pandemik COVID-
19 ini.

Timbalan Menteri Perdagangan Antarabangsa dan Industri [Datuk Lim Ban
Hong]: Tuan Yang di-Pertua, pandemik COVID-19 yang melanda dunia telah mengubah
landskap pelaburan dunia, termasuk Malaysia. Berdasarkan rekod Lembaga
Pembangunan Pelaburan Malaysia (MIDA) dari Mac 2020 sehingga Mei 2021, terdapat
sembilan buah syarikat pengilangan asing daripada sektor tekstil, besi keluli dan jentera,
bahan kimia, bahan binaan, elektrik dan elektronik telah menamatkan operasi mereka di
Malaysia.
