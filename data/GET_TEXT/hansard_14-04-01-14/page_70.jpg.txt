62 DR.06.10.2021

Puan Kasthuriraani a/p Patto [Batu Kawan]: Takkan hendak bincang di luar
RMKe-12? Rancangan jangka masa lima tahun untuk membantu wanita.

Dato’ Hajah Siti Zailah binti Mohd Yusoff: Yang Berhormat...
[Pembesar suara dimatikan]

Timbalan Yang di-Pertua [Dato’ Mohd Rashid Hasnon]: Saya minta Timbalan
Menteri jawab apa dibangkitkan oleh Yang Berhormat Batu Kawan.

Tuan Karupaiya a/l Mutusami [Padang Serai]: Menteri, Padang Serai sedikit.

Dato’ Hajah Siti Zailah binti Mohd Yusoff: Ya, terima kasih. Saya tidak izinkan
sebab saya hanya ada masa dua minit sahaja lagi. Saya tidak bagi.

Tuan Karupaiya a/l Mutusami [Padang Serai]: Tidak apa sikit sahaja Padang
Serai.

Dato’ Hajah Siti Zailah binti Mohd Yusoff: Saya tidak izinkan, ini floor saya.
Saya tidak izinkan sebab saya hendak menjawab banyak lagi.

Puan Kasthuriraani a/p Patto [Batu Kawan]: Timbalan Menteri, kami pun
hendak dengar jawapan tetapi jawapannya tidak boleh macam ini?

Dato’ Hajah Siti Zailah binti Mohd Yusoff: Kementerian telah menyediakan
pelbagai program pembangunan kapasiti dan penyediaan ruang dan peluang untuk
golongan wanita menjana pendapatan dan membaiki taraf hidup mereka.

Di antara program ialah kolaborasi strategik bersama Kementerian Pembangunan
Usahawan dan Koperasi (MEDAC) di mana Jabatan Pembangunan Wanita telah
melaksanakan program penjanaan pendapatan wanita dan keusahawanan menerusi
kolaborasi strategik iaitu termasuk pertama bersama TEKUN, ini untuk pembiayaan
kelompok TemaNita, Perbadanan Nasional Berhad (PNS), sebuah program
keusahawanan berkonsepkan francais.

Begitu juga perusahaan program INSKEN iaitu program untuk business coaching
untuk bumiputera. Ini termasuk juga kita melaksanakan program kolaborasi strategik JPW
dengan pelbagai pihak seperti TalentCorp iaitu bersama dengan PERKESO bagi
menyediakan peluang pekerjaan kepada wanita.

Sebanyak tujuh program karnival kerjaya dan usahawan wanita telah
dilaksanakan melibatkan 91 majikan dan 9,015 tawaran pekerjaan. Program ini juga
mendapat sambutan yang menggalakkan melibatkan penyertaan 3,785 orang peserta.

Begitu juga bersama PERKESO untuk melaksanakan pelbagai program
perkhidmatan pekerjaan bagi membantu 171,856 orang wanita kembali bekerja. Ini yang
Yang Berhormat tanya tadi, saya tidak sempat hendak jawab Yang Berhormat serang
saya.

Puan Kasthuriraani a/p Patto [Batu Kawan]: Saya tidak serang Yang
Berhormat Timbalan Menteri.

Dato’ Hajah Siti Zailah binti Mohd Yusoff: Begitu juga bantuan MyKasih Kapital.
MyKasih Kapital merupakan satu inisiatif di bawah Yayasan Kebajikan Negara yang
memberikan bantuan berbentuk keusahawanan...

Puan Hannah Yeoh [Segambut]: Tuan Yang di-Pertua, saya rasa bahasa yang
digunakan oleh Timbalan Menteri— soalan tambahan tidak boleh dilihat sebagai
gangguan.

Dato’ Hajah Siti Zailah binti Mohd Yusoff: ...kebajikan, modal diberi kepada
khususnya kepada wanita...

Timbalan Yang di-Pertua [Dato' Mohd Rashid Hasnon]: Saya bagi, bagi dia
jawab dulu.

Dato’ Hajah Siti Zailah binti Mohd Yusoff: ...sebagai mencari nafkah utama
keluarga yang sedang bergelut dengan masalah kewangan dan menjana semula
pendapatan ekonomi keluarga.
