DR.06.10.2021 67

Seterusnya, isu ekonomi digital yang dibangkitkan oleh Yang Berhormat Baling,
Yang Berhormat Julau, dan Yang Berhormat Lumut. Ada?

Timbalan Yang di-Pertua [Dato' Mohd Rashid Hasnon]: Yang Berhormat
Baling tidak ada. Yang Berhormat Julau tidak ada. Jawab bertulis pun boleh.

Datuk Zahidi bin Zainul Abidin: Untuk— tetapi sekali tiga ini. Yang Berhormat
Lumut, ada atau tidak ada?

Timbalan Yang di-Pertua [Dato' Mohd Rashid Hasnon]: Yang Berhormat
Lumut tidak ada. Teruskan.

Datuk Zahidi bin Zainul Abidin: Okey, cuma kita hendak bagi tahulah. Salah
satu program ekonomi gig yang mempunyai impak tinggi ialah eRezeki. Sepanjang
tempoh pelaksanaan program eRezeki sehingga penghujung tahun 2020, seramai hampir
700 ribu orang individu daripada isi rumah B40 dan M40 telah mendapat manfaat, dalam
bentuk pendapatan tambahan.

MDEC juga ingin bekerjasama dengan pelbagai pihak untuk memberi kefahaman
berhubung ekonomi perkongsian atau ekonomi gig, termasuk syarikat-syarikat GLC. Ini
saya hendak terangkan bahawa kita ada bekerjasama dengan Permodalan Usahawan
Nasional Berhad, Unit Peneraju Agenda Bumiputera, Pos Malaysia, Petronas dan juga
dengan pihak TEKUN. Jadi, tidak ada — kita teruskanlah.

Okey, izinkan saya seterusnya memberikan makluman balas terhadap perkara
yang dibangkitkan oleh Yang Berhormat Parit, Yang Berhormat Sibuti, Yang Berhormat
Kangar — ada? Yang Berhormat Igan, Yang Berhormat Batang Lupar, Yang Berhormat
Tumpat, Yang Berhormat Labuan, Yang Berhormat Jempol, Yang Berhormat Mas Gading,
Yang Berhormat Hulu Rajang, Yang Berhormat Baram, Yang Berhormat Hulu Selangor,
Yang Berhormat Penampang, Yang Berhormat Tuaran, Yang Berhormat Cameron
Highlands, Yang Berhormat Rasah, Yang Berhormat Selangau, Yang Berhormat Baling,
Yang Berhormat Julau, Yang Berhormat Lumut, Yang Berhormat Tenom dan Yang
Berhormat Permatang Pauh berkaitan perkhidmatan jalur lebar.

Untuk pengetahuan Ahli-ahli Yang Berhormat, Kerajaan Persekutuan telah
mengiktiraf komunikasi sebagai utiliti awam melalui keputusan yang telah dibuat dalam
Mesyuarat Jemaah Menteri pada 2 Jun 2021. Melalui pengiktirafan ini, penyediaan
infrastruktur komunikasi kini diwajibkan dalam setiap aspek pembangunan di peringkat
persekutuan dan juga pihak berkuasa tempatan.

Ini bermakna, utiliti komunikasi perlu disediakan oleh pemaju, sebelum
memajukan sesebuah kawasan perumahan dan _ sekali gus, memudahkan lagi
perancangan pembangunan sesuatu kawasan secara lebih terancang memandangkan
talian sudah tersedia sebelum diduduki. Dengan mewartakan telekomunikasi sebagai
utiliti awam, akses perkhidmatan komunikasi dapat disediakan secara menyeluruh,
berkualiti tinggi, cepat dan kos operasi yang berpatutan. Kesediaan rangkaian komunikasi
yang berkualiti tinggi ini dapat menggalakkan pertumbuhan ekonomi dan seterusnya
meningkatkan tahap daya saing negara.

KKMM melalui SKMM telah membuat perancangan dan kini sedang
melaksanakan pelan pembangunan infrastruktur komunikasi yang dinamakan Pelan
Jalinan Digital Negara (JENDELA) bertujuan untuk menambah baik perkhidmatan
komunikasi. Pelaksanaan Pelan JENDELA fasa satu telah bermula pada bulan September
2020, memberi fokus kepada peluasan liputan gentian optik dan pembangunan
infrastruktur digital termasuk pembinaan tapak 4G baharu, dan menaik taraf stesen
pemancar sedia ada kepada 4G bagi meningkatkan liputan dan kualiti perkhidmatan 4G
di seluruh negara.

Pencapaian JENDELA suku dua tahun 2021 adalah seperti berikut. Penambahan
sebanyak 1.1 juta buah premis daripada 4.95 juta buah premis yang menjadikan jumlah
keseluruhan sebanyak 6.5 juta buah premis di seluruh negara telah disediakan dengan
akses gentian optik. Kelajuan jalur lebar mudah alih daripada 25 megabait kepada 26.03
megabait. Peluasan liputan jalur lebar mudah alih daripada 91.8 peratus kepada 94.03
peratus di kawasan penduduk.
