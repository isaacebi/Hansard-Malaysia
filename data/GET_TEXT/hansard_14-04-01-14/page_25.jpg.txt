DR.06.10.2021 17

Satu angka yang sangat menakjubkan tetapi dalam pengumuman yang dibuat,
pelaburan itu adalah untuk jangka masa 15 tahun. Adakah wajar MITI meletakkan atau
merakamkan pelaburan itu dalam masa tahun yang pertama sahaja. Ini melibatkan 48
ekar bermaksud RM880 juta setiap ekar. Adakah itu satu pelaburan yang munasabah
agaknya.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Jerlun. Sila Yang Berhormat Timbalan Menteri menjawab.

Datuk Lim Ban Hong: Tuan Yang di-Pertua, angka yang disebutkan oleh Yang
Berhormat Jerlun tadi merupakan jumlah pelaburan yang telah diluluskan dan ini akan
dilaksanakan secara berperingkat seperti tadi yang disebut oleh Yang Berhormat Jerlun.
Untuk sesuatu pelaburan itu Tuan Yang di-Pertua, ia bukan sahaja bergantung kepada
pembelian aset atau pembelian tanah tetapi ia juga melibatkan pembelian peralatan mesin
dan juga penggunaan teknologi terutamanya untuk pelaburan yang dibuat oleh Risen
Energy yang melibatkan teknologi canggih dalam industri solar.

Jadi kita perlu mengambil kira kesemua kos-kos yang terlibat. Bukan sahaja tanah
dan aset tetapi juga peralatan dan mesin yang bakal digunakan dalam pelaburan tersebut.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya, saya jemput Yang
Berhormat Tuan Ahmad Fadhli bin Shaari, Pasir Mas.

9. Tuan Ahmad Fadhli bin Shaari [Pasir Mas] minta Perdana Menteri menyatakan
status Rang Undang-Undang (RUU) Mahkamah Syariah (Bidang Kuasa Jenayah) atau
dikenali sebagai RUU355 dan RUU Kawalan dan Sekatan Pengembangan Agama Bukan
Islam yang sudah sedia dibawa ke rundingan bersama negeri-negeri pada tahun lepas.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri di Jabatan Perdana Menteri menjawab. Tiga minit.

Menteri di Jabatan Perdana Menteri (Hal Ehwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh. Salam sejahtera. Tuan
Yang di-Pertua, untuk maklumat Ahli Yang Berhormat, sepanjang tahun 2020 dan 2021
kerajaan melalui Jawatankuasa Teknikal Undang-undang Syarak dan Sivil JAKIM yang
ditubuhkan oleh Majlis Kebangsaan bagi Hal Enwal Agama Islam (MKI) telah mengadakan
beberapa siri mesyuarat bagi membincangkan Rang Undang-undang Mahkamah Syariah
(Bidang Kuasa Jenayah) (Pindaan) 2021 (RUU 355) dengan melihat daripada pelbagai
aspek khususnya aspek perlembagaan, undang-undang dan hukum syarak agar rang
undang-undang ini lebih komprehensif dan seterusnya memperkasakan bidang kuasa
jenayah Mahkamah Syariah.

Berhubung dengan Rang Undang-undang Kawalan dan Sekatan Perkembangan
Doktrin dan Kepercayaan Agama dalam kalangan Orang Islam (Wilayah-Wilayah
Persekutuan) 2021 pula, jawatankuasa teknikal turut mengadakan beberapa siri
mesyuarat sepanjang tahun 2020 dan 2021 bagi membincangkan rang undang-undang
kawalan tersebut.

Selain itu jawatankuasa teknikal turut menubuhkan sebuah jawatankuasa kecil,
khusus bagi meneliti secara lebih mendalam rang undang-undang kawalan tersebut dan
seterusnya mencadangkan penambahbaikan terhadap rang undang-undang kawalan
tersebut bagi memastikan ia selaras dengan Perlembagaan Persekutuan.

Setelah Rang Undang-undang 355 dan rang undang-undang kawalan
dimuktamadkan kelak, kedua-dua rang undang-undang ini akan dibentangkan kepada
negeri-negeri dalam Persidangan Penyelarasan Undang-undang Syarak dan Sivil yang
dijadualkan akan diadakan pada 12 hingga 14 Oktober 2021. Sekian terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan pertama, sila Yang Berhormat Pasir Mas.
