DR.06.10.2021 23

memuaskan. Dalam hal ini, sudah pasti kita perlu telus dan berterus terang jika ada
kemajuan, kita katakan ya, jika tidak ada ataupun kurang kemajuan, maka kita harus
menyatakan demikian. Ini penting dalam kita menyelesaikan sebarang masalah,
ketelusan dan keikhlasan adalah penting. Maka, saya sudah pasti Yang Amat Berhormat
Perdana Menteri dan juga Ketua Pembangkang dan lain-lain Ahli Dewan Rakyat, lebih
faham tentang keadaan semasa.

[Tuan Yang di-Pertua mempengerusikan Mesyuarat]

Jika itulah keadaan sebenarnya, termasuklah reform Parlimen umpamanya, maka
tindakan harus diambil untuk memastikan hasrat murni yang dicapai pada 13 September
lalu dapat dicapai. Itu pandangan saya berkaitan perkara ini. Pertama, kita harus telus dan
ikhlas dalam memberi pandangan. Kedua, harus ada komitmen daripada semua pihak,
bukan sahaja kerajaan tetapi pembangkang untuk memastikan bahawa niat murni itu
tercapai dalam masa terdekat. Akan tetapi kita harus sedar, kita baru sahaja dan saya
rasa kita perlu bagi masa sedikit. Itu pandangan saya. Terima kasih Tuan Yang di-Pertua.

Tuan Yang di-Pertua: Terima kasih.

Tuan Nga Kor Ming [Teluk Intan]: Tuan Yang di-Pertua, soalan tambahan.
Tuan Hassan bin Abdul Karim [Pasir Gudang]: Tuan Yang di-Pertua.
Tuan Yang di-Pertua: Sudah dua dah. Sudah dua.

Tuan Nga Kor Ming [Teluk Intan]: Boleh tambah satu?

Tuan Yang di-Pertua: Maaf. Seterusnya, saya ingin jemput Yang Berhormat
Puan Maria Chin binti Abdullah.

12. Puan Maria Chin binti Abdullah [Petaling Jaya] minta Perdana Menteri
menyatakan penjelasan apakah tindakan-tindakan yang diambil untuk membebaskan
para pengundi (enfranchise voters) yang berada di luar negara dan juga orang-orang dari
negeri Sabah dan Sarawak yang berada di Semenanjung Malaysia untuk dapat mengundi
dari Semenanjung atau luar negara dan adakah ia akan dilakukan secara maya atau/dan
fizikal.

Timbalan Menteri di Jabatan Perdana Menteri (Parlimen dan Undang-
undang) [Datuk Wira Hajah Mas Ermieyati binti Samsudin]: Terima kasih Tuan Yang
di-Pertua. Untuk makluman Ahli Yang Berhormat, Perkara 119, Perlembagaan
Persekutuan menetapkan salah satu kelayakan untuk didaftarkan sebagai pemilih ialah
bermastautin di mana-mana bahagian pilihan raya. Bagi maksud tersebut, SPR
menentukan bahagian pilihan raya seseorang pemilih berdasarkan kepada alamat
pemastautin pemilih seperti di dalam kad pengenalan.

Buat masa ini, kemudahan mengundi secara pos diberikan kepada pengundi
dalam kategori seperti berikut:

(i) ahli SPR dan juga kakitangan SPR;
(ii) petugas pilihan raya;

(iii) tentera, polis, Polis Pasukan Gerak Am (PGA) yang bertugas
pada hari mengundi awal;

(iv) pengamal media yang bertugas membuat liputan pilihan raya di
luar kawasan pada hari mengundi;

(v) kakitangan bagi sembilan agensi iaitu Jabatan Bomba dan
Penyelamat Malaysia, Jabatan Penjara Malaysia, Agensi
Penguatkuasaan Maritim Malaysia, Sukarelawan Simpanan
Polis, Jabatan Imigresen Malaysia, Jabatan Kesihatan Malaysia,
Jabatan Pendaftaran Negara UTC, Angkatan Pertahanan Awam
Malaysia, Agensi Pengurusan Bencana Negara yang bertugas
pada hari mengundi;
