42 DR.06.10.2021

Tuan Yang di-Pertua: Walaikumussalam. Terima kasih Yang Berhormat Menteri.
Seterusnya, saya mempersilakan Yang Berhormat Menteri bagi Kementerian Pengajian
Tinggi. Silakan. Yang Berhormat Menteri, kita berhenti pukul satu dan sambung jam 2.30
ya.

12.44 tgh.

Menteri Pengajian Tinggi [Datuk Seri Dr. Noraini binti Ahmad]: Terima kasih
Tuan Yang di-Pertua. Bismillahi Rahmani Rahim, Assalamualaikum warahmatullahi
wabarakatuh dan salam sejahtera. Tuan Yang di-Pertua, terlebih dahulu saya
merakamkan jutaan terima kasih kepada semua Ahli Yang Berhormat yang mengambil
bahagian dalam perbahasan Rancangan Malaysia Kedua Belas dan menyentuh perkara-
perkara di bawah tanggungjawab Kementerian Pengajian Tinggi.

Saya percaya, 27 isu yang telah dibangkitkan oleh 12 orang Ahli Yang Berhormat
adalah sangat penting dan relevan dalam usaha untuk memantapkan lagi bidang
pendidikan tinggi negara. Saya akan memberi fokus untuk menjelaskan isu-isu dasar
mengikut tema. Perkara-perkara spesifik dan operasi akan dirumus secara umum bagi
menjimatkan masa. Walau bagaimanapun, semua isu yang dibangkitkan akan diambil
perhatian oleh pihak kementerian.

Tuan Yang di-Pertua, Yang Berhormat Pontian telah mencadangkan penubuhan
Majlis Tindakan Pendidikan Kebangsaan yang akan berperanan, antara lain, untuk
merangka pelan induk pendidikan di peringkat sekolah, pendidikan tinggi, dan TVET
pasca COVID-19. Terima kasih saya ucapkan kepada Yang Berhormat Pontian atas
cadangan yang dikemukakan. Untuk makluman Yang Berhormat, KPT mempunyai
beberapa mekanisme sedia ada, yang berperanan untuk memantapkan sektor pendidikan
tinggi. Antaranya, Jawatankuasa Penasihat Pendidikan Tinggi yang ditubuhkan bagi
memberikan pandangan dan input kepada kementerian mengenai hala tuju pengukuhan
pendidikan tinggi negara.

Bagi bidang TVET pula, Majlis TVET Negara yang melibatkan pelbagai
kementerian telah ditubuhkan sebagai badan pemutus dasar untuk menyelaras dan
mengawal selia semua institusi TVET awam dan swasta termasuk institusi TVET kerajaan
negeri. Antara intervensi pasca-pandemik, pelan tindakan pemulihan dan garis panduan
pengoperasian politeknik dan kolej komuniti pasca-pandemik COVID-19 dalam
pelaksanaan Pelan Pemulihan Negara telah disediakan untuk memastikan pendidikan
TVET yang berkualiti dapat ditawarkan secara berterusan.

Bagi meneruskan momentum kecemerlangan pendidikan tinggi yang terkesan
akibat pandemik COVID-19 pula, Pelan Kesejahteraan Pendidikan Tinggi ataupun
Sejahtera IPT telah dimulakan sebagai respons strategik KPT dalam mendepani
pendidikan tinggi negara fasa endemik. Sejahtera IPT ini merangkumi tujuh strategi
utama, iaitu:

(i) mengukuhkan ekosistem kampus yang selamat;
(ii) memperkukuh kebolehpasaran graduan;

(iii) memperkasakan agenda pendigitalan;

(iv) memantapkan jaringan kolaborasi strategik;

(v) memacu kesejahteraan komuniti;

(vi) mempersada kecemerlangan institusi; dan

(vii) menyemarak semangat #KPTPrihatin.

Sejahtera IPT ini juga dijajarkan dengan dasar dan hala tuju semasa kerajaan
seperti Pelan Pembangunan Pendidikan Malaysia (Pendidikan Tinggi), Keluarga
Malaysia, KPTPrihatin, Wawasan Kemakmuran Bersama 2030, Sustainable Development
Goals (SDG’s) dan Rancangan Malaysia Ke-12.

Tuan Yang di-Pertua, Yang Berhormat Pontian dan Yang Berhormat Bachok ada
mencadangkan agar bilangan kolej komuniti ditambah mengikut bilangan kawasan
