DR.06.10.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Rabu, 6 Oktober 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Timbalan Yang di-Pertua [Dato’ Mohd Rashid Hasnon]: Saya jemput Yang
Berhormat Kota Samarahan.

Puan Rubiah binti Haji Wang [Kota Samarahan]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Yang di-Pertua.

Helang putih terbang ke rimba,
Gagak hitam menerkam pula,
Hati sedih ramai berduka,
Wira disanjung gugur terluka.

1. Puan Rubiah binti Haji Wang [Kota Samarahan] minta Menteri Kanan
Pertahanan menyatakan:

(a) apakah pampasan yang diberikan kepada ahli keluarga mangsa
yang terlibat dalam insiden tembakan di Pondok Pengawal
Skuadron 330 Tentera Udara Diraja Malaysia, Kota Samarahan
yang berlaku pada 13 Ogos 2021; dan

(b) apakah tindakan daripada pihak kerajaan dalam memastikan
tahap kesihatan mental dalam kalangan anggota dan pegawai
tentera dalam keadaan baik sekiranya itulah punca insiden ini.

Timbalan Menteri Pertahanan [Dato’ Sri Ikmal Hisham bin Abdul Aziz]: Allah.
Hendak jawab pantun ini saya minta maaf lah. Apa pun saya jawab soalan yang
dikemukakan oleh Yang Berhormat Kota Samarahan. Bismillahi Rahmani Rahim. Terima
kasih Tuan Yang di-Pertua, Terima kasih juga saya ucapkan kepada Yang Berhormat Kota
Samarahan yang dikenali sebagai Kak Ruby yang saya tahu dan kenali, beliau seorang
yang sangat prihatin, sangat cakna dengan anggota tentera, khususnya dalam hal
kebajikan.

Mengenai soalan beliau, mengenai isu kebajikan ahli keluarga yang terlibat dalam
insiden tembakan di Pondok Pengawal Skuadron 330 TUDM Kota Samarahan yang saya
tahu ada dalam kawasan Parlimen Yang Berhormat yang telah berlaku pada 13 Ogos
2021 yang lalu yang menyebabkan empat anggota TUDM telah terkorban.

Untuk makluman Yang Berhormat, insiden tembakan yang disebutkan tadi masih
dalam siasatan Polis Diraja Malaysia bagi mengenal pasti sekiranya wujud elemen
jenayah dan mengesahkan punca sebenar insiden. Siasatan oleh pihak TUDM juga turut
dibuat berkaitan aspek-aspek pentadbiran, prosedur operasi standard atau SOP, isu
kebajikan dan sebagainya.
