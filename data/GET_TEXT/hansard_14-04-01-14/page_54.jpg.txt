46 DR.06.10.2021

[Pembesar suara dimatikan]
Tuan Yang di-Pertua: Bagi Yang Berhormat Menteri jawab dahulu.

Datuk Seri Dr. Noraini binti Ahmad: Saya hendak minta soalan daripada Yang
Berhormat Tampin dahulu.

Datuk Dr. Hasan bin Bahrom [Tampin]: Terima kasih Tuan Yang di-Pertua,
terima kasih Yang Berhormat Menteri. Saya ingin bertanya beberapa isu. Pertamanya
ialah daripada aspek kawalan kualiti yang dilaksanakan oleh KPT terhadap IPT. Saya
ingin bertanya berapa banyak IPT yang KPT telah menolak program IPT untuk
diakreditasikan secara sepenuhnya.

Isu yang kedua ialah bagaimana kementerian memastikan kualiti pendidikan
tinggi negara berjalan dengan baik dan yang ketiga isu tentang kemasukan pelajar-pelajar
di institusi pengajian tinggi. Apakah kemasukan pelajar-pelajar di institusi pengajian tinggi
pada tahun ini dikurangkan ataupun bagaimana? Ini kerana, terdapat persoalan yang
dikemukakan oleh masyarakat tentang perkara ini. Terima kasih.

Tuan Yang di-Pertua: Terima kasih.

Datuk Seri Dr. Noraini binti Ahmad: Terima kasih semua Ahli-ahli Yang
Berhormat. Saya jawab dahulu intervention daripada Yang Berhormat Simpang Renggam
sebelum saya jawab daripada Yang Berhormat Jempol dan juga Yang Berhormat Tampin.

Yang Berhormat Simpang Renggam- Akta Universiti dan Kolej Universiti 1971 —
Sebenarnya, ada jawapan ini tetapi di belakang jadi didepankan jawapan tersebut — telah
diwartakan pada 30 April 1971 dan merupakan akta induk bagi maksud menubuhkan,
menyelenggarakan dan mentadbir universiti dan kolej universiti awam di Malaysia. Selain
daripada perkara berkaitan pelajar, kandungan utama AUKU turut merangkumi_ hal
berkaitan kawal selia dan tadbir urus universiti seperti punca kuasa, penubuhan, Lembaga
Pengarah Universiti, kuasa universiti dan Perlembagaan universiti.

Untuk makluman Yang Berhormat, kementerian sentiasa prihatin dan responsif
ke atas aspirasi pelbagai pihak yang inginkan AUKU ditambah baik dari semasa ke
semasa. Atas dasar inilah AUKU telah mengalami proses pindaan sebanyak tujuh kali
sejak ia diwartakan sehingga pindaan terakhir semasa zaman Yang Berhormat jadi
Menteri pada tahun 2019.

Pindaan pada tahun 2012 misalnya telah membolehkan mahasiswa menyertai
kegiatan parti politik di luar kampus manakala pindaan pada tahun 2019 pula telah
memberikan kebebasan kepada pelajar menyertai aktiviti parti politik dalam kampus.
Kedua-dua pindaan ini boleh dianggap sebagai pindaan signifikan ke atas kebebasan
pelajar berpolitik. Usaha berterusan memang kita sentiasa laksanakan di pihak
kementerian untuk menambah baik AUKU mengikut keperluan semasa.

Oleh sebab itulah, pada tahun lepas saya telah mengarahkan agar satu
Jawatankuasa Kerja Penambahbaikan AUKU telah ditubuhkan pada bulan September
2020 untuk meneliti secara menyeluruh penambahbaikan yang boleh dilaksanakan
supaya AUKU sentiasa relevan dengan kehendak semasa. Keahlian jawatankuasa terdiri
daripada pakar Perlembagaan, pakar sektor pendidikan tinggi, wakil pengurusan tertinggi
universiti, wakil persatuan dan NGO serta wakil pelajar. Apa juga tindakan yang akan
diambil oleh kementerian ia berlandaskan hasrat untuk melahirkan mahasiswa yang
dinamik, peka dan prihatin terhadap isu kenegaraan dalam usaha mempersiapkan mereka
menjadi pemimpin masa hadapan.

Untuk makluman Yang Berhormat juga, libat urus terakhir telah diadakan dengan
Majlis Perwakilan Pelajar Kebangsaan pada 14 September 2021 bagi mengumpul input
terkini berkaitan penambahbaikan yang boleh dibuat melalui pindaan Akta 30 dan sesuai
dengan keperluan semasa. Yang itu sebagai jawapan kepada Yang Berhormat. Saya
hendak...

Tuan Sivakumar Varatharaju Naidu [Batu Gajah]: Sedikit ada.
Dr. Maszlee bin Malik [Simpang Renggam]: Yang Berhormat Menteri sedikit.

Tuan Yang di-Pertua: Yang Berhormat sudah pukul satu Yang Berhormat.
