DR.06.10.2021 11

yang berlaku selepas hujan berkeamatan tinggi yang akan surut dalam masa kurang
daripada enam jam. Antara faktor-faktor penyebabnya ialah sistem saliran tidak lagi
berupaya menampung aliran daripada hujan yang turun, halangan dalam sistem saliran
dan hujan berkeamatan tinggi iaitu terlampau lebat.

Setiap sistem saliran direka bentuk berdasarkan sesuatu nilai reka bentuk.
Sekiranya hujan yang turun adalah melebihi nilai reka bentuk, maka banjir kilat akan
berlaku walaupun tiada halangan dalam sistem saliran. Dalam pemantauan JPS,
sememangnya kekerapan banjir kilat telah meningkat. Ini ialah satu akibat daripada
fenomena perubahan iklim. Dalam usaha menangani kejadian banjir kilat, khasnya di
kawasan bandar, Kementerian Alam Sekitar dan Air melalui Jabatan Pengairan dan
Saliran telah mengambil beberapa langkah penyelesaian seperti berikut;

01040

Pertama, penyediaan Pelan Pengurusan Lembangan Sungai Bersepadu (IRBM)
bagi lembangan-lembangan sungai utama. Pelan Induk Tebatan Banjir bagi lembangan
sungai yang terjejas banjir. Kajian Pelan Induk Saliran Mesra Alam (PISMA) di bandar-
bandar utama di seluruh Malaysia untuk diguna pakai dan dijadikan panduan oleh semua
pihak berkuasa tempatan untuk semua jenis pembangunan.

Kedua, pemakaian garis panduan Manual Saliran Mesra Alam yang disediakan
oleh JPS.

Ketiga, kerjasama di antara PBT dan JPS dalam usaha menangani masalah banjir
kilat yang berlaku di seluruh negara dengan memantapkan lagi mekanisme pematuhan
ulasan saliran oleh JPS dalam proses permohonan kebenaran merancang bagi sesebuah
pembangunan di dalam sistem one stop centre dengan izin, Tuan Yang di-Pertua.

Akhirnya, melaksanakan beberapa pendekatan dalam usaha untuk memperbaiki
sistem saliran. Antaranya dengan melaksanakan kerja-kerja pembinaan dan menaik taraf
infrastruktur saliran seperti membina dan menaik taraf kolam takungan dan menaik taraf
sistem perparitan sedia ada.

Dalam pada itu, kementerian juga menekankan aspek kesedaran dalam kalangan
masyarakat dan penduduk setempat agar tidak membuang sampah ke dalam sistem
perparitan atau sungai yang boleh menyebabkan aliran air terhalang yang boleh
menyebabkan kejadian banjir kilat berlaku. Sekian, terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Sila Yang Berhormat Raub, soalan tambahan pertama.

Tengku Zulpuri Shah bin Raja Puji [Raub]: Pada tahun 2020, persekitaran
bandar Raub, kampung India belakang Pasaraya Tong Fatt dan Taman Sungai Kelau
telah mengalami banjir kilat lebih daripada dua kali. Kerugian dianggarkan mencecah
ratusan ribu ringgit.

Soalan saya, selain daripada jawapan daripada pihak Yang Berhormat Timbalan
Menteri sebentar tadi, adakah pihak kementerian akan membuat atau telah membuat
kajian fenomena perubahan iklim kerana salah satu faktor banjir kilat ini selain daripada
larian air tersekat, faktor hujan yang lebat luar biasa dalam jangka masa yang panjang
juga adalah satu penyebabnya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Raub. Sila Yang Berhormat Timbalan Menteri, satu minit.

Dato’ Mansor bin Othman: Terima kasih Tuan Yang di-Pertua dan terima kasih
Yang Berhormat Raub. Soalan yang baik, satu jangkaan. Pihak KASA sedang berusaha
untuk mereka bentuk satu sistem amaran banjir awal ataupun kita panggil Sistem Amaran
Banjir Kepala Air di kawasan-kawasan yang selalu kena banjir. Kementerian sedang
merancang untuk melaksanakan Sistem Amaran Banjir Kepala Air.

Untuk permulaan, sistem ini akan dicadangkan untuk diuji di kawasan Gunung
Jerai dan sekiranya berjaya untuk memberikan amaran awal kepada penduduk, ia akan
diperluaskan ke seluruh negara termasuk di kawasan rekreasi di Daerah Raub juga.
Sistem ini melibatkan pembinaan sistem stesen cerapan hujan, aras air dan siren.
