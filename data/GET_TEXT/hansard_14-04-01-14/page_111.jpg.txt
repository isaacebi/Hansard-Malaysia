DR.06.10.2021 103

Tuan Noor Amin bin Ahmad [Kangar]: Boleh tanya soalan? Kangar, hari itu
tidak sempat berbahas.

Dato’ Sri Hajah Nancy Shukri: Yang Berhormat Kangar.

Tuan Noor Amin bin Ahmad [Kangar]: Terima kasih Yang Berhormat Menteri.
Terima kasih Tuan Yang di-Pertua. Banyak perancangan tentang pelancongan dan
memang salah satu keperluan kerana mereka berada dalam sektor yang paling terjejas.
Selain daripada perancangan ke depan, kalau boleh saya hendak minta juga jawapan
daripada Yang Berhormat Menteri tentang langkah-langkah untuk mengurangkan
kelemahan-kelemahan yang berlaku. Misalnya, dalam Laporan Audit pada Ogos yang lalu
turut menyebut tentang lima pusat pelancongan Perlis yang tidak diurus dengan cekap.
Bagaimanakah kita hendak mengelak daripada berulangnya peruntukan-peruntukan yang
terbazir begini? Minta penjelasan.

Dato’ Sri Hajah Nancy Shukri: Terima kasih Yang Berhormat, satu soalan yang
baik sekali. Saya sudah pergi ke Perlis. Saya dimaklumkan Perlis ada 48 produk
pelancongan secara rasminya dan saya tidak sempat pergi ke semua, saya hanya pergi
kepada 11. Maka dengan itu, kita dalam Dasar Pelancongan Negara 2020 kepada 2030,
kita ada meletakkan salah satu daripadanya kita mahu supaya infra kita diperbaiki. Jadi
oleh sebab itu, pada tahun ini sebenarnya bajet yang diluluskan untuk tahun ini melibatkan
RM50 juta untuk infrastruktur untuk kerajaan tempatan.

Jadi, maka sebab apa yang kita lihat di sini, produk-produk yang ada adalah di
bawah kerajaan negeri. Maka kita telah menasihatkan- saya sendiri telah menasihatkan
untuk mereka memohon dari Kementerian Perumahan dan Kerajaan Tempatan (KPKT)
kerana KPKT telah diperuntukkan RM50 juta untuk tahun ini. Akan tetapi sekarang ini saya
tidak tahulah berapa bakinya. Oleh sebab we have to be realistic, dengan izin, kerana
pada masa ini sudah penghujung.

Mungkin- macam kita, kita memberi peruntukan untuk produk-produk secara
kecil-kecilan. Kalau ianya secara besar-besaran, maka perlu kita mohon melalui EPU
tetapi ianya perlu dipohon oleh kerajaan negeri, itu ialah prosedurnya, Yang Berhormat,
supaya Yang Berhormat tahu. Saya tahu dan saya yakin, Perlis ini satu tempat yang
menarik. Saya pergi ke tempat padi itu, tempat kita boleh breakfast di situ. Walaupun ia
satu tempat yang mempunyai kehijauan, tidak banyak perbelanjaan tetapi ianya amat
menarik dan boleh menarik ramai pelancong.

01730

Saya bertanya dengan orang-orang pergi ke situ, dari mana mereka, dia kata dari
Penang, ada kata dari Kedah dan dari negeri-negeri berdekatan. Dari situ kita tahu
bahawa orang menghargai produk-produk yang ada di Perlis, Yang Berhormat. Akan
tetapi itulah yang saya nyatakan tadi kita mahu supaya— infrastruktur. Masa inilah kita
menggunakan peluang untuk memperbaiki dan menaik taraf infrastruktur yang ada utk
pergi ke tempat-tempat pelancongan ini.

Tuan Noor Amin bin Ahmad [Kangar]: [Bangun]
Dato’ Sri Hajah Nancy Shukri: Yang Berhormat ada hendak bertanya lagi ya?

Tuan Noor Amin bin Ahmad [Kangar]: Ada satu lagi soalan yang lain yang
saya hendak tanyakan sebab masa pun ada lagi. Kalau kita tengok dalam laporan yang
terdahulu Rancangan Malaysia yang terdahulu saya— ini Yang Berhormat sentuh tadi
satu perkara yang penting dalam pelancongan yang kurang diberikan perhatian iaitu
tentang perkembangan seni, budaya dan sastera sebagai salah satu produk pelancongan.

Jadi mungkin dia ada bertindih dengan kementerian-kementerian yang lain. Akan
tetapi saya ada membaca dalam laporan Rancangan Malaysia terdahulu sebahagian
penggiat dalam bidang ini mereka tidak tahu pun ada geran. Sebahagian gerannya telah
diberikan kepada pelbagai pihak tetapi kita tidak dapat melihat hasilnya. Saya hendak
kongsi dengan Yang Berhormat misalnya saya pernah hadir menonton teater tentang
Pendeta Za’ba.
