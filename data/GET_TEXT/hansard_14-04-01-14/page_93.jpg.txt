DR.06.10.2021 85

(v) kesihatan mental; dan
(vi) ada cadangan tentang dana ataupun tabung kanser.

Tuan Yang di-Pertua, berhubung dengan cadangan Ketua Pembangkang, Ahli
Yang Berhormat Port Dickson untuk meningkatkan prasarana perubatan, sukacita saya
maklumkan bahawa di bawah Rolling Plan Pertama RMKe-12, Kementerian Kesihatan
telah diperuntukkan belanja pembangunan sebanyak RM4.36 bilion. Peruntukan ini
adalah untuk melaksanakan sebanyak 394 projek pembangunan Kementerian Kesihatan
iaitu sebanyak 332 projek fizikal dan 60 projek bukan fizikal.

Bagi projek fizikal, terdapat pembinaan sebanyak 13 buah hospital baharu, 110
buah klinik baharu, 159 projek naik taraf fasiliti Kementerian Kesihatan dan 50 projek dari
lain-lain kategori termasuk pejabat kesihatan daerah dan pembinaan kuarters bagi
kakitangan Kementerian Kesihatan. Sementara itu di bawah Rolling Plan Kedua RMKe-
12, Kementerian Kesihatan telah mengemukakan permohonan projek baharu kepada
EPU pada bulan Mac baru-baru ini. Permohonan ini melibatkan sebanyak 121 projek
baharu dengan keperluan kewangan sebanyak RM4.67 bilion. Kini Kementerian
Kesihatan sedang menunggu keputusan EPU.

Dalam pada itu, Kementerian Kesihatan menyambut baik akan cadangan projek
baharu dan projek naik taraf yang dibangkitkan oleh Ahli-ahli Yang Berhormat sewaktu
perbahasan RMKe-12. Insya-Allah cadangan-cadangan ini akan diperhalusi dan diberi
pertimbangan sewajarnya oleh Kementerian Kesihatan sebelum dikemukakan kepada
EPU.

Sebahagian besar daripada perkara yang dibangkitkan oleh Ahli-ahli Yang
Berhormat sewaktu perbahasan RMKe-12 adalah berhubung pembangunan fasiliti
kesihatan. Ingin saya nyatakan bahawa kerajaan akan meneruskan inisiatif bagi
memastikan Malaysia mencapai akses sejagat kepada penjagaan kesihatan berkualiti
dengan menambah baik infrastruktur asas sistem kesihatan negara khususnya di wilayah
Sabah dan Sarawak. Untuk makluman, dalam RMKe-11...

Tuan Mohamed Hanipa bin Maidin [Sepang]: Tuan Yang di-Pertua, Tuan Yang
di-Pertua boleh?

Dato’ Dr. Haji Noor Azmi bin Ghazali: ...Kerajaan telah memberi sejumlah
peruntukan sebanyak RM677.41 juta untuk Sabah dan RM632.9 juta untuk Sarawak bagi
mempertingkatkan kemudahan kesihatan termasuk hospital di luar bandar.

Tuan Mohamed Hanipa bin Maidin [Sepang]: Yang Berhormat Timbalan
Menteri, Yang Berhormat Timbalan Menteri.

Dato’ Dr. Haji Noor Azmi bin Ghazali: Dalam temponh...
Tuan Mohamed Hanipa bin Maidin [Sepang]: Timbalan Menteri boleh?

Dato’ Dr. Haji Noor Azmi bin Ghazali: Sekejap ya. Sebentar, saya tidak habis
lagi. Dalam tempoh pembangunan Rolling Plan Pertama, RMKe-12 sahaja kerajaan
memperuntukkan sebanyak RM422.49 juta untuk wilayah Sabah dan RM820.77 juta untuk
wilayah Sarawak. Jumlah ini dijangka meningkat sebaik belanjawan diputuskan untuk—
yang diluluskan di bawah Rolling Plan Kedua, RMKe-12. Siapa tadi?

Tuan Mohamed Hanipa bin Maidin [Sepang]: Boleh? Sepang.
Dato’ Dr. Haji Noor Azmi bin Ghazali: Silakan.

Tuan Mohamed Hanipa bin Maidin [Sepang]: Terima kasih Tuan Yang di-
Pertua. Terima kasih kepada Yang Berhormat Timbalan Menteri. Saya hanya ingin
bertanya dua persoalan sahaja. Pertamanya, tadi Yang Berhormat kata tentang kerajaan
akan begitu peka terhadap pembinaan hospital dan sebagainya. Jadi saya hendak tanya
mungkin Yang Berhormat ada jawapannyalah tetapi tidak ada sekarang Yang Berhormat
boleh bagi jawapan bertulislah. Saya ada bertanya tentang bilakah Hospital Cyberjaya
akan dibuka? Satu.

Keduanya Yang Berhormat, tentang Yang Berhormat kata kerajaan begitu peka
terhadap penjagaan kesihatan. Saya hendak tanyalah, apakah pendirian kerajaan
