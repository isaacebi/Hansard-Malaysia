DR.06.10.2021 59

Puan Nurul Izzah binti Anwar [Permatang Pauh]: Begini Yang Berhormat. Saya
ada membangkitkan tentang penemuan Khazanah Research Institute dua perkara. Satu
ialah bantuan untuk kanak-kanak Yang Berhormat jawab tadi. Bantuan kanak-kanak ini
hanya sampai kepada satu peratus sahaja daripada seluruh isi rumah yang mengandungi
kanak-kanak di Malaysia. Jadi mungkin di sini, saya hendak tanyakan adakah sebabnya
kerana PGK yang diguna pakai pada tahun 2020, diguna pakai RM980, maksudnya untuk
semua bantuan kita tidak guna pakai yang terkini iaitu RM2,208.

Jadi ini, kalau Ahli Parlimen beri pun tidak boleh Yang Berhormat, kita perlu juga
penyelarasan daripada kementerian. Saya hendak minta sedikit dan jawapan yang jelas
kerana kalau tidak, saya tidak boleh hendak libatkan dengan ramai lagi yang layak.

Keduanya adalah bantuan warga emas juga mendapati semua yang berumur 60
tahun ke atas, empat peratus sahaja dapat. Jadi mungkin ada perlu integrasi data. Saya
berharap Yang Berhormat dapat ambil kira. Ini khas untuk kebajikan, bantuan yang
memang diperuntukkan kepada Kementerian Pembangunan Wanita. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Permatang Pauh.

Dato’ Hajah Siti Zailah binti Mohd Yusoff: Okey, terima kasih adinda Yang
Berhormat Permatang Pauh. Sebenarnya kita sangat berterima kasih kerana ramai Ahli
Yang Berhormat yang sangat prihatin kepada kumpulan sasar KPWKM.

Berkaitan dengan bantuan-bantuan ini, memang kita mengikut kelayakan,
kategorinya dan syarat-syarat kelayakan. Kalau isu warga emas, ada yang silap faham.
Kadang-kadang beranggapan semua warga emas layak, sebenarnya tidak. Mereka yang
betul-betul layak sahaja yang layak menerima bantuan warga emas ini. Termasuk juga
berkaitan dengan bantuan kanak-kanak. Jadi kita fokus kepada golongan kanak-kanak
terutama mereka yang tidak ada saraan, anak-anak yatim ataupun mereka yang memang
memerlukan kerana keluarga mereka miskin.

Jadi berkaitan dengan PGK yang disoalkan oleh Yang Berhormat Permatang
Pauh tadi, untuk tahun 2022, insya-Allah kita akan menggunakan PGK lain. Sebelum ini
kita masih lagi menggunakan PGK yang lama. Kita telah berbincang kenapa kita masih
lagi menggunakan PGK yang lama. Ini adalah kerana kita melihat bagaimana beban
kewangan yang ditanggung oleh kerajaan terlalu besar. Apabila kita menggunakan PGK
yang baru, saya dimaklumkan kos tanggungan yang akan ditanggung oleh kerajaan
melebihi daripada RM3 bilion setahun. Jadi ini merupakan satu beban yang besar kepada
kerajaan apa lagi dengan suasana ekonomi yang ada pada hari ini.

Walau bagaimanapun, kerajaan tidak berputus asa dan sedang berusaha serta
sedang libat urus dengan pihak-pihak yang bertanggungjawab untuk memastikan supaya
kita melihat semula PGK ini betul-betul selaras dengan hasrat rakyat dan apa yang kita
hendak capai sebab itulah yang terbaiknya. Saya mengucapkan terima kasih atas
keprihatinan yang telah diberikan oleh Ahli Yang Berhormat.

Seterusnya, saya menyentuh berkaitan dengan Yang Berhormat Setiu tadi yang
bertanyakan tentang program yang dilaksanakan untuk membantu golongan mereka yang
miskin ini. Kita telah melaksanakan pelbagai program termasuk juga program 2 Years Exit
Programme (2YEP) yang mana kita telah melibatkan 5,010 orang peserta. Daripada
jumlah tersebut, 1,465 orang telah berjaya keluar daripada kepompong kemiskinan.

Melalui program tersebut, peserta wanita mendominasi senarai peserta lelaki iaitu
4,000 orang peserta wanita berbanding dengan peserta lelaki. Ini bukan bermakna kita
diskriminasi gender tetapi kita melihat bagaimana keperluan untuk mereka dapat keluar
daripada kemiskinan ini, perlu dilihat di semua peringkat dan golongan wanita di antara
kajian kita adalah golongan yang sangat terkesan akibat pandemik COVID-19.

Tahun 2021, JKM menyasarkan 300 orang peserta untuk mengikuti program
tersebut dan jenis perniagaan yang dominan dalam sektor makanan, minuman, termasuk
jahitan pakaian dan sebagainya. Begitu juga, Kementerian Pembangunan Wanita telah
memperuntukkan di bawah projek pembangunan bukan fizikal P.48 sebanyak RM7 juta
bagi program 2YEP.
