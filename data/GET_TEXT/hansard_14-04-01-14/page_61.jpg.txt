DR.06.10.2021 53

2.45 ptg.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Ya, terima kasih. Bismillahi Rahmani Rahim.
Assalamualaikum warahmatullahi wabarakatuh dan salam sejahtera. Terima kasih Tuan
Yang di-Pertua. Saya mengambil di kesempatan ini mengucapkan terima kasih kepada
semua Ahli Yang Berhormat yang terlibat dalam sesi perbahasan usul Rancangan
Malaysia Ke-12.

Rancangan Malaysia Ke-12 sepertimana yang telah dibentangkan oleh Yang
Amat Berhormat Perdana Menteri jelas menterjemahkan komitmen berterusan kerajaan
dalam memperkasakan golongan wanita. Usaha murni ini dapat dilihat melalui pelan
perancangan seperti yang telah digariskan. Antaranya, memperkasakan peranan wanita
dan menggalakkan kesaksamaan gender dengan meningkatkan penyertaan dalam
ekonomi, menyemak perundangan bagi memastikan wanita mendapat perlindungan yang
lebih baik dan menambah baik peranan wanita dalam proses pembuat keputusan. Pelan
perancangan ini bukan sahaja merupakan usaha murni kerajaan bagi memperkasakan
wanita, malah ia juga satu bentuk pengiktirafan kepada golongan wanita di Malaysia.
Syabas saya ucapkan.

Tuan Yang di-Pertua, Kementerian Pembangunan Wanita, Keluarga dan
Masyarakat telah meneliti semua pertanyaan, isu, cadangan, mahupun pandangan
daripada semua Ahli Yang Berhormat sepanjang sesi perbahasan Rancangan Malaysia
Ke-12 yang berlangsung selama empat hari di Dewan yang mulia ini. Seramai 16 orang
Ahli Yang Berhormat telah membangkitkan sebanyak lebih kurang sembilan isu yang
berkaitan sepanjang perbahasan dan izinkan saya menjawab semua pertanyaan itu.

Tuan Yang di-Pertua, yang pertama Yang Berhormat Bukit Bendera, Yang
Berhormat Setiu dan Yang Berhormat Petaling Jaya mencadangkan untuk menyediakan
perancangan yang teliti supaya menjamin kesejahteraan dan kelangsungan hidup warga
emas serta sebagai persediaan negara ke arah Negara Tua pada tahun 2030.
Kementerian Pembangunan Wanita, Keluarga dan Masyarakat kini mengambil inisiatif
dengan melaksanakan pelbagai kajian.

Antara kajian yang sedang dijalankan adalah kajian diagnostik bagi membentuk
model penjagaan warga emas jangka panjang yang bersepadu dan mampan di Malaysia.
Ini termasuk juga kajian kandungan, pendekatan, skop bagi mewujudkan satu akta khusus
untuk warga emas, termasuk juga untuk persediaan menuju Negara Tua 2030. Begitu
juga kita berusaha untuk memastikan hak-hak warga emas terus dilindungi. Kementerian
juga telah pun selesai menjalankan kajian untuk mewujudkan akta warga emas bagi
persediaan menuju Negara Tua 2030.

Hasil utama kajian ini adalah penggubalan satu draf rang undang-undang warga
emas yang bertujuan untuk melindungi hak dan kebajikan warga emas, termasuklah
penyediaan hak-hak, penjagaan, pelindungan, pemerkasaan dan sokongan yang
merangkumi keluarga dan komuniti. Kementerian Pembangunan Wanita, Keluarga dan
Masyarakat komited untuk memastikan kesejahteraan warga emas dengan meneruskan
usaha bersepadu.

Untuk mempertingkatkan penjagaan, pelindungan, sokongan dan membolehkan
warga emas menjadi anggota masyarakat yang sihat, aktif dan produktif. Mewujudkan
ekosistem yang menyokong warga emas supaya produktif dengan memperluaskan
penubuhan Pusat Aktiviti Warga Emas (PAWE) di 222 Parlimen di bawah Projek
Rancangan Malaysia Ke-11 dan Rancangan Malaysia Ke-12. Sehingga ini, sebanyak 143
buah PAWE telah ditubuhkan yang memanfaatkan seramai 49,675 orang warga emas.

Pusat Aktiviti Warga Emas ini adalah tempat bagi warga emas menjalankan
aktiviti harian dalam komuniti. la merupakan satu perkhidmatan bercorak pendampingan,
pembangunan kepada warga emas melibatkan kerjasama strategik antara kementerian
dengan agensi kerajaan yang lain serta pertubuhan bukan kerajaan (NGO). Kesedaran
mengenai kehidupan hari tua yang sihat akan dipergiat, manakala penjagaan warga emas
akan dijadikan sebagai kerjaya profesional.
