16 DR.06.10.2021

Apakah langkah yang telah diambil supaya kita dapat kekalkan syarikat-syarikat ini dan
juga langkah spesifik tentang trend di mana FDI telah melihat di dalam satu trend yang
menjatuhkan pelaburan di negara kita. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Selayang. Sila Yang Berhormat Timbalan Menteri menjawab.

Datuk Lim Ban Hong: Tuan Yang di-Pertua, saya berterima kasih kepada
keprihatinan Yang Berhormat Selayang tetapi saya fikir angka-angka dan juga maklumat
yang dikemukakan oleh Yang Berhormat Selayang tidak menggambarkan keadaan
sebenar usaha-usaha kerajaan menarik pelabur-pelabur asing ke Malaysia. Ini adalah
kerana di bawah pandemik seperti yang tadi saya jelaskan dalam jawapan saya, ia
memang akan memberi gangguan bukan sahaja kepada kita tetapi kepada seluruh dunia.

Akan tetapi kalau kita lihat pada angka yang terbaharu di mana yang tadi saya
gunakan dalam jawapan, saya telah merujuk dan memberitahu bahawa pelaburan asing
(FDI) telah menyumbang sebanyak RM62.5 bilion, di mana ini merupakan satu lonjakan
214.9 peratus. Jadi ini menggambarkan usaha-usaha yang telah diambil oleh kerajaan
seperti penubuhan unit Project Acceleration and Coordination Unit (PACU) di MIDA untuk
membantu menyelaraskan pelaburan serta usaha kita di bawah OSC dan juga portal
InvestMalaysia, telah membantu kita mengekalkan dan meningkatkan keyakinan para
pelabur ke Malaysia.

Tadi saya telah memberikan beberapa syarikat yang mempunyai impak tinggi
yang telah masuk ke Malaysia untuk melabur. Jadi, saya harap semua jawapan yang
diberi ini dapat memberi gambaran yang sebenar kepada keadaan pelaburan di negara
kita. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Saya jemput soalan tambahan kedua kepada Yang
Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Berhubung dengan usaha menarik lebih ramai pelabur asing serta mengekalkan
pelabur-pelabur sedia ada seperti yang dicadangkan oleh Yang Berhormat Selayang tadi,
saya ingin bertanya, sejauh manakah Dasar Aspirasi Pelaburan Nasional (NIA) yang
dirancang dalam RMKe-12 ini dapat menjadi tarikan utama kepada pelaburan asing dalam
negara serta sektor manakah yang menjadi tumpuan pembangunan teknologi termaju dan
kelestarian alam sekitar daripada pelabur asing dalam negara. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tumpat. Sila Yang Berhormat Timbalan Menteri menjawab.

Datuk Lim Ban Hong: Tuan Yang di-Pertua, merujuk kepada kerangka NIA
seperti yang telah dirujuk oleh Yang Berhormat Tumpat, sekiranya kita lihat tadi dalam
jawapan saya, saya telah memaklumkan bahawa terdapat lima teras di bawah kerangka
NIA ini. Di mana tumpuan kita ialah kepada sektor-sektor yang bakal membawa pekerjaan
yang berkemahiran tinggi, berpendapatan tinggi dan menggunakan teknologi.

Ini selaras juga dengan RMKe-12 yang menekankan supaya industri-industri
tempatan terutamanya perusahaan kecil dan sederhana melakukan transformasi daripada
yang bergantung kepada buruh dan juga tenaga kerja, kepada yang berorientasikan
teknologi. Jadi, kalau kita berpandukan kepada kerangka NIA, maka ia akan mewujudkan
pekerjaan dalam sektor-sektor yang berteknologi tinggi dan berkemahiran tinggi untuk
orang tempatan. Terima kasih Tuan Yang di-Pertua.

Dato’ Haji Salim Sharif [Jempol]: Sikit Tuan Yang di-Pertua. Sikit sahaja.

Timbalan Yang di-Pertua [Dato’ Mohd Rashid Hasnon]: Saya minta soalan
tambahan ketiga, saya jemput Yang Berhormat Jerlun. Sila Yang Berhormat.

Dato’ Seri Utama Haji Mukhriz Tun Dr. Mahathir [Jerlun]: Terima kasih Tuan
Yang di-Pertua. Saya ingin bertanya Yang Berhormat Timbalan Menteri, kerana saya
dengar jawapan sebentar tadi menyatakan bahawa angka yang tepat perlu kita gunakan
sebagai dasar kepada kerajaan. Saya bertanya mengenai pelaburan daripada Syarikat
Risen Energy yang dikatakan RM42.23 bilion.
