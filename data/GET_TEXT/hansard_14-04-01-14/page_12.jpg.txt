4 DR.06.10.2021

Tuan Karupaiya a/l Mutusami [Padang Seraij]: Ini hal tentera ini.

Timbalan Yang di-Pertua [Dato’ Mohd Rashid Hasnon]: Sekarang saya jemput
Yang Berhormat Tuan Wong Chen, Subang.

2. Tuan Wong Chen [Subang] minta Menteri Luar Negeri menyatakan:

(a) kedudukan kerajaan mengenai rancangan untuk menghentikan
pengusiran pelarian Rohingya; dan

(b) tindakan politik dan kemanusiaan sehala yang Kerajaan sedia
ambil ke atas rampasan kuasa di Myanmar, di luar daripada
payung ASEAN.

Timbalan Yang di-Pertua [Dato’ Mohd Rashid Hasnon]: Sila Menteri Luar
Negeri untuk menjawabnya. Tiga minit.

Menteri Luar Negeri [Dato’ Saifuddin Abdullah]: Terima kasih Tuan Yang di-
Pertua dan Yang Berhormat Subang. Seperti Dewan yang mulia ini sedia maklum, isu
pelarian Rohingya dari Myanmar adalah krisis yang telah berlarutan sejak beberapa dekad
yang lalu. Pengusiran keluar etnik Rohingya dari Myanmar pada Ogos 2017 hanyalah
manifestasi terkini diskriminasi ke atas etnik Rohingya oleh Kerajaan Myanmar.

Walaupun Myanmar pernah diterajui sebuah kerajaan demokratik oleh Aung San
Suu Kyi, mereka masih dikecualikan daripada senarai 135 etnik yang dianggap rakyat
Myanmar. Etnik Rohingya kekal tidak bernegara (stateless) dengan izin, dan hak-hak
mereka terabai. Jumlah pelarian Rohingya di Malaysia pada masa ini dianggarkan lebih
200 ribu orang iaitu jumlah terbesar di Asia Tenggara. Dalam masa yang sama,
pengusiran mana-mana populasi secara paksa adalah tersenarai sebagai salah satu
jenayah kemanusiaan dalam undang-undang antarabangsa, khususnya Statut Rom
berkenaan Mahkamah Jenayah Antarabangsa dan konvensyen mengenai pencegahan
dan hukuman ke atas genocide.

Walaupun penghentian pengusiran ini terletak sepenuhnya di bawah kuasa
pemerintah Myanmar, Malaysia dan negara-negara sependirian perlu terus berusaha ke
arah merealisasikan penghentian pengusiran tersebut. Dalam hal ini, Malaysia mengambil
langkah untuk terus mengetengahkan isu pelarian Rohingya dalam perbincangan
peringkat serantau mahupun antarabangsa. Di peringkat ASEAN misalnya, Malaysia
adalah negara yang paling konsisten dan lantang mengutarakan tentang isu pelarian
Rohingya.

Malaysia juga menyokong kuat usaha-usaha ASEAN dalam memudah cara
repatriasi pelarian Rohingya kembali ke Myanmar. Malaysia juga melihat bahawa
sekiranya kebertanggungjawaban atau akauntabiliti ke atas pengusiran etnik Rohingya ini
dapat dicapai melalui Mahkamah Keadilan Antarabangsa (ICJ) dan Mahkamah Jenayah
Antarabangsa (ICC). Etnik Rohingya mungkin mendapat pembelaan yang sewajarnya.

Menjurus kepada soal usaha-usaha Malaysia berhubung situasi Myanmar di luar
payung ASEAN. Ingin saya jelaskan bahawa Malaysia mengambil pendekatan
bekerjasama dengan negara-negara ASEAN dan tidak bergerak secara sendiri. Ini
mengambil kira bahawa ASEAN mempunyai pengaruh yang lebih besar ke atas Myanmar
untuk mengubah haluannya dan kembali kepada landasan demokrasi seperti yang telah
dimandatkan oleh rakyat Myanmar menerusi pilihan raya.

Terakhir, pada bulan April 2021, pemimpin-pemimpin negara ASEAN telah
membincangkan isu ini bersama dengan wakil tentera Myanmar dan dua keputusan besar
telah diambil, yang pertama, melantik Menteri Luar Il Brunei Darussalam menjadi Utusan
Khas Pengerusi ASEAN untuk Myanmar dan keduanya ialah bersetuju tentang konsensus
lima perkara bagi menyelesaikan isu-isu terkini yang berlaku di Myanmar. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Menteri.
Soalan tambahan pertama, sila Yang Berhormat Subang.
