DR.06.10.2021 105

Yang Berhormat Menteri Sains, Teknologi dan Inovasi untuk memberi jawapannya. Masa
30 minit.

5.35 ptg.

Menteri Sains, Teknologi dan Inovasi [Dato’ Seri Dr. Adham bin Baba]:
Assalamualaikum warahmatullahi wabarakatuh dan salam sejahtera Tuan Yang di-Pertua.
Terlebih dahulu Kementerian Sains, Teknologi dan Inovasi menyambut  baik
pembentangan Rancangan Malaysia Ke-12 oleh Yang Amat Berhormat Perdana Menteri
pada 27 September yang lepas.

Sebagai satu tindakan proaktif yang berterusan kementerian telah mensasarkan
tiga indikator pencapaian utama yang amat bertepatan dengan usaha pemulihan negara
khususnya menjana semula ekonomi pasca pandemik COVID-19 iaitu pembangunan
ekosistem industri pemula ataupun syarikat start-up yang komprehensif, penginovasi
sistem penyampaian perkhidmatan kerajaan melalui aplikasi teknologi dan pemudah cara
dalam urusan kerajaan seharian dan yang paling dititikberatkan ialah amanat kerajaan
kepada MOSTI untuk membangunkan keupayaan hasil vaksin tempatan. Saya ingin
mengucapkan ribuan terima kasih kepada ahli-ahli Yang Berhormat yang telah mengambil
bahagian dalam perbahasan Rancangan Malaysia ke-12 di Dewan Rakyat.

Tuan Yang di-Pertua, saya ingin menyentuh mengenai kemampuan Malaysia
dalam menghasilkan vaksin tempatan yang telah dibangkitkan oleh Yang Berhormat
Damansara dan Yang Berhormat Hulu Selangor. Untuk makluman Ahli Yang Berhormat
dan juga di antara individu penerima vaksin COVID-19, sudah tentulah kerajaan perlu
memastikan vaksin yang diterima oleh Yang Berhormat adalah selamat, berkualiti dan
juga berkesan. Oleh yang demikian tanggungjawab yang baharu yang diamanahkan
kepada MOSTI untuk meningkatkan keupayaan penghasilan vaksin tempatan merupakan
satu yang amat perlu pada masa ini.

Sasaran kerajaan kini Malaysia boleh menjadi pengeluar vaksin manusia dalam
tempoh 10 tahun. Oleh itu, pelan hala tuju pembangunan vaksin negara akan dilancarkan
dalam masa terdekat. Pelan ini dikoordinasi melalui kerjasama strategik pelbagai pihak
merangkumi badan kerajaan, industri, para akademia dan masyarakat supaya
pendekatan yang lebih menyeluruh dapat dikonsilidasikan.

Sebagai permulaan sebuah pusat vaksin negara akan ditubuhkan iaitu Institut
Genom dan Vaksin Malaysia (MGVI). Inisiatif ini perlu disegerakan kerana kerajaan sedar
adalah sukar Malaysia untuk terus bergantung dan mendapatkan vaksin daripada negara
maju akibat vaccine hoarding, dengan izin. Oleh itu kepakaran dalam negara telah dikenal
pasti dan sedang disusun bagi memastikan strategi dan tindakan dapat dilaksanakan
mengikut masa yang ditetapkan.

Tuan Yang di-Pertua, mengenai cadangan daripada ahli Yang Berhormat
Langkawi dan Lumut supaya lebih banyak teknologi moden dan baharu digunakan dalam
kaedah pengajaran dan pembelajaran. Untuk makluman Ahli Yang Berhormat, MOSTI
melalui Akademi Sains Malaysia telah bekerjasama dengan Pusat STEM Negara di bawah
Kementerian Pendidikan Malaysia dengan melaksanakan pendekatan pedagogi
pendidikan sains berasaskan inkuiri ataupun lebih dikenali dengan inquiry-based science
education kepada guru-guru STEM.

Seperti mana semua rakyat Malaysia sedia maklum, pada bulan September 2021
lepas seorang murid dari Sekolah Kebangsaan (P) Methodist Kuantan bernama Maryam
Muzamir berumur 11 tahun telah mendapat pengiktirafan antarabangsa apabila
merangkul tiga pingat emas dalam pertandingan inovasi dan reka cipta yang berlangsung
di Toronto, Canada.

Bakat muda oleh mencipta inovasi sejenis makanan haiwan baharu yang
diperbuat daripada kulit udang dan siput sedut dengan menamakan produk itu sebagai
Yam 2.0 dengan pertandingan sempena the 6th International Invention Innovation
Competition 2021. MOSTI berpandangan bakat muda ini harus dibantu dan diberi galakan
oleh kerajaan supaya lebih ramai lagi anak-anak kita lebih berjaya pada masa hadapan
dalam bidang sains.
