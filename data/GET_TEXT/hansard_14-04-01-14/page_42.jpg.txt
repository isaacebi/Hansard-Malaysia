34 DR.06.10.2021

Tuan Yang di-Pertua: Terima kasih. Saya ingin menjemput Yang Berhormat
Menteri bagi Kementerian Tenaga dan Sumber Asli. Silakan, 30 minit.

12.02 tgh.

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum warahmatullahi wabarakatuh dan salam sejahtera. Tuan Yang di-
Pertua, saya terlebih dahulu ucap terima kasih setinggi-tinggi kepada semua Abhli-ahli
Yang Berhormat yang telah mengambil bahagian dalam perbahasan RMKe-12 yang telah
menyentuh mengenai Kementerian Tenaga dan Sumber Asli.

Seramai 10 rakan-rakan saya daripada kerajaan dan pembangkang Yang
Berhormat Kangar, Yang Berhormat Bukit Bendera, Yang Berhormat Subang, Yang
Berhormat Taiping, Yang Berhormat Setiu, Yang Berhormat Seputeh, Yang Berhormat
Kemaman, Yang Berhormat Libaran, Yang Berhormat Muar dan juga Yang Berhormat
Keningau, 10 orang saya ucapkan terima kasih. Saya ingin memberikan penjelasan
mengikut susunan isu-isu merangkumi tiga sahaja isu utama iaitu biodiversiti, keduanya
tanah dan ketiganya bekalan elektrik.

Tuan Yang di-Pertua, Yang Berhormat Kangar memohon kerajaan menyatakan
berapakah nilai hasil kerajaan negeri yang diperoleh daripada kegiatan yang berasaskan
pembalakan dan insentif perlu disediakan untuk kerajaan ini mengekalkan hutan. Tuan
Yang di-Pertua, untuk makluman Dewan yang mulia ini, kutipan hasil kerajaan negeri yang
diperoleh daripada kegiatan berasaskan pembalakan adalah melalui lima perkara iaitu
pertama pembayaran royalti, kedua premium, ketiga ses, keempat kompaun kesalahan
hutan dan kelima pampasan serta lain-lain charge ataupun fi.

Pada tahun 2020, kutipan yang disebutkan di atas adalah berjumlah RM883.4 juta
dan oleh sebab soalan ini ditanya oleh Yang Berhormat Kangar, untuk negeri Perlis
berjumlah RM2.72 juta. Kerajaan Persekutuan juga melalui Kementerian Kewangan
menyediakan satu insentif yang dipanggil ecological fiscal transfer atau EFT yang
merupakan satu bentuk pemberian yang berupa insentif kKewangan tambahan kepada
kerajaan negeri-negeri juga untuk melaksanakan program dan projek bagi menjamin
kelestarian biodiversiti.

Peruntukan ini disalurkan bagi tujuan pelaksanaan projek pemuliharaan kawasan
perlindungan hutan dan marin di mana pada tahun 2019 dan tahun 2021, Kerajaan
Persekutuan memperuntukkan sebanyak RM60 juta untuk tahun 2019 dan RM70 juta
pada tahun 2021 di mana EFT ini disalurkan melalui pemberian berdasarkan tahap
pembangunan ekonomi, infrastruktur dan kesejahteraan hidup ataupun ringkasnya
TAHAP.

Selain daripada itu, KeTSA juga sedang membangunkan kerangka kewangan
REDD Plus yang merupakan insentif kewangan tambahan kepada kerajaan-kerajaan
negeri juga bagi melaksanakan aktiviti mengekal, memulihara, melindungi serta mengurus
sumber hutan secara berkekalan. Untuk Yang Berhormat Kangar juga, EFT tahun 2021
bagi negeri Perlis adalah berjumlah RM1.40 juta.

Yang Berhormat Bukit Bendera, memohon kerajaan menjelaskan usaha yang
diambil bagi memastikan Tasik Chini akan terus kekal sebagai kawasan yang diiktiraf
sebagai UNESCO Biosphere Reserve berikutan kata Yang Berhormat Bukit Bendera
risiko pengiktirafan ini akan ditarik balik. Tuan Yang di-Pertua, program Man and the
Biosphere atau MAB dilancarkan oleh UNESCO pada tahun 1971 lagi merupakan
program saintifik antara kerajaan atau intergovernmental yang menetapkan asas saintifik
bagi memperbaiki pertalian antara manusia dan alam sekitar dengan mengimbangkan
keperluan pembangunan dan penjagaan alam sekitar.

Untuk Tasik Chini di negeri Pahang, ia telah diiktiraf sebagai satu tapak rizab
biosfera. Kawasan ini meliputi keluasan seluas 6,922.97 hektar telah diwartakan oleh
kerajaan negeri sebagai tapak rizab biosfera yang pertama di Malaysia iaitu pada 26 Mei
2009 lagi. Setiap tapak rizab MAB yang saya sebutkan tadi termasuk Tasik Chini,
mengikut peraturannya perlu mengemukakan laporan periodic review selepas 10 tahun
pengiktirafannya untuk penilaian semula oleh sekretariat UNESCO.
