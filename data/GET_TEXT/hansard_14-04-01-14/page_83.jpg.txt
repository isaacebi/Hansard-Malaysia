DR.06.10.2021 75

(i) memastikan penyediaan rumah kediaman yang mencukupi,
berkualiti dan mampu milik;

(ii) meningkatkan taraf hidup isi rumah miskin;

(iii) memantau dan menilai usaha dan pelaksanaan ke arah mencapai

kemampanan bandar;

(iv) mengarus perdana_ pendigitalan dalam penyampaian
perkhidmatan pihak berkuasa tempatan;

(v) mengutamakan pembangunan bandar hijau dan berdaya tahan;
dan

(vi) mentransformasikan pengurusan sisa_ pepejal ke arah
pembangunan ekonomi kitaran.

Secara keseluruhannya, 13 orang Ahli Yang Berhormat telah membahaskan
perkara di bawah Rancangan Malaysia Ke-12 yang berkait dengan Kementerian
Perumahan dan Kerajaan Tempatan khususnya dalam sektor perumahan, kerajaan
tempatan, kebombaan dan juga pengurusan sisa pepejal.

Saya hendak ucapkan terima kasih secara khusus kepada Yang Berhormat
Pengerang, Yang Berhormat Bukit Bendera, Yang Berhormat Beaufort, Yang Berhormat
Libaran, Yang Berhormat Port Dickson, Yang Berhormat Johor Bahru, Yang Berhormat
Sandakan, Yang Berhormat Pontian, Yang Berhormat Kuala Krai, Yang Berhormat Rasah,
Yang Berhormat Sekijang, Yang Berhormat Bagan Datuk dan Yang Berhormat Permatang
Pauh.

Kepada perkara yang dibangkitkan berkaitan dengan Program Perumahan
Rakyat dan Rumah Mampu Milik, saya ingin menzahirkan rasa terima kasih atas
keprihatinan Yang Berhormat Bukit Bendera, Yang Berhormat Beaufort, Yang Berhormat
Libaran, Yang Berhormat Sandakan, Yang Berhormat Pontian, Yang Berhormat Bagan
Datuk, Yang Berhormat Permatang dan Yang Berhormat Johor Bahru berkaitan agenda
perumahan di bawah RMKe-12 khususnya isu-isu berhubung Program Perumahan
Rakyat dan Rumah Mampu Milik.

Untuk makluman Yang Berhormat, segala hala tuju, perancangan dan
pembangunan sektor perumahan di Malaysia adalah berpandukan kepada dua dasar
yang penting. Pertama, Dasar Perumahan Negara 2018 hingga 2025 dan keduanya ialah
Dasar Rumah Mampu Milik (DRMM) juga dari tahun 2018 ke tahun 2025. Aspirasi
mewujudkan industri perumahan yang berdaya saing, mampan memerlukan kerjasama
yang erat antara Kerajaan Pusat, kerajaan negeri dan juga sektor swasta.

Bagi menjawab soalan daripada Yang Berhormat Bukit Bendera yang meminta
penjelasan kenapa status projek PPR di kawasan pulau dan seberang tiada dalam RMKe-
12. Ingin saya maklumkan bahawa perkara ini telah pun saya nyatakan dalam kenyataan
akhbar ketika lawatan saya ke Majlis Bandaraya Seberang Perai. Untuk makluman Yang
Berhormat, terdapat empat projek Program Perumahan Rakyat telah siap dibina di Pulau
Pinang dari 2015 hinggalah 2018 iaitu:

(i) PPR Lorong Selamat, Georgetown;

(ii) PPR Jalan Thamby, Butterworth;

(iii) PPR Tok Suboh, Seberang Perai Tengah; dan
(iv) PPR Mak Mandin.

Dua projek yang telah saya umumkan untuk dilakukan dan dilaksanakan dalam
RMKe-12 adalah sebuah projek PPR di sebelah seberang dan sebelah lagi di seberang
pulau. Ini adalah kerana Tuan Yang di-Pertua, daripada keseluruhan jumlah PPR yang
telah pun dibina iaitu 154 projek PPR, Pulau Pinang hanya mencatatkan 2.6 peratus projek
PPR daripada KPKT. Maka adalah amat munasabah untuk dipertimbangkan dua projek
PPR untuk dilaksanakan dalam Rancangan Malaysia Ke-12.

KPKT juga mengambil maklum kepada saranan Yang Berhormat Beaufort
mengenai keperluan penyediaan perumahan mampu milik dan kos rendah yang sesuai
