DR.06.10.2021 3

01010

Menyentuh hal berkaitan insiden tembakan di Skuadron 330 Kota Samarahaan ini,
ia melibatkan anggota pertahanan darat TUDM, atau yang kita panggil Handau, yang
berfungsi sebagai polis tentera dalam perkhidmatan tentera udara. Sudah pastinya tugas-
tugas anggota Handau adalah untuk mengawal keselamatan pangkalan dengan
menggunakan senjata api. Namun demikian, saya boleh nyatakan di sini bahawa insiden
tembakan yang berlaku adalah kes yang terpencil di mana dalam situasi latihan atau
urusan melibatkan senjata api, ia tidak boleh diambil atau digunakan sewenang-
wenangnya. Apa yang berlaku adalah amat dikesali dan tidak dijangka.

Namun, kementerian mengambil maklum saranan Yang Berhormat Kota
Samarahan dan kami akan melihat semula berkaitan perkara ini setelah Lembaga
Siasatan TUDM selesai menjalankan siasatan. Antara elemen penting atau fokus utama
lembaga ini ialah menambah baik atau mengemas kini prosedur operasi standard bagi
pengendalian dan pengurusan senjata dalam TUDM. Insya-Allah Yang Berbahagia Tan
Sri Panglima Tentera Udara sendiri akan memaklumkan hasil siasatan berkenaan. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua, saya jemput Yang Berhormat
Labuan.

Datuk Rozman bin Isli [Labuan]: Terima kasih Tuan Yang di-Pertua. Yang
Berhormat Timbalan Menteri pasti sedar bahawa Labuan adalah military base
terutamanya tentera udara. Soalan saya, selain daripada bantuan-bantuan kebajikan
seperti yang telah dijelaskan tadi, adakah bantuan ataupun kaedah perlindungan
terutamanya insurans dan takaful untuk ahli-ahli keluarga dan waris-waris mangsa yang
terkorban semasa bertugas?

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Labuan. Sila Timbalan Menteri, satu minit.

Dato’ Sri Ikmal Hisham bin Abdul Aziz: Terima kasih Yang Berhormat Labuan.
Saya tahu beliau juga seperti Yang Berhormat Kota Samarahan yang cukup mengambil
berat hal ehwal kebajikan anggota tentera kerana di tempat beliau ada pangkalan udara.
Okey, menjawab soalan Yang Berhormat Labuan, di bawah Skim Perkhidmatan ATM
sememangnya terdapat yang kita panggil Skim Takaful Berkelompok Angkatan Tentera
Malaysia yang ditawarkan kepada semua anggota tentera.

Skim ini merupakan satu skim perlindungan yang direka khas bagi menjaga
kebajikan anggota termasuk kakitangan awam yang bertugas di Kementerian Pertahanan.
Pengurus skim ini ialah Koperasi Tentera manakala penanggung skim ialah Great Eastern
Takaful Berhad. Skim takaful ini direka bertujuan untuk memberi perlindungan kepada
semua peserta dalam tempoh 24 jam terus-menerus sekiranya berlaku kematian akibat
kemalangan atau penyakit atau kematian biasa atau lain-lain sebab seperti hilang upaya
penuh dan kekal, hilang upaya separa dan kekal, serta ketidakmampuan bekerja yang
disebabkan oleh kemalangan sahaja sama ada semasa bertugas atau di luar masa
bertugas. Tidak kira di mana sahaja termasuk di luar negara.

Jadi, akhirnya suka saya tegaskan di sini, di bawah kepimpinan Menteri Kanan
Pertahanan Dato’ Seri Hishammuddin Tun Hussein di hari pertama beliau melaporkan diri
di MINDEF, yang mana beliau memaklumkan bahawa agenda kebajikan anggota dan
veteran ATM adalah agenda yang utama dan sangat penting di bawah kepimpinan beliau
dalam menerajui Kementerian Pertahanan Malaysia. Sama-sama kita doakan niat suci
beliau berjaya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya..

Tuan Karupaiya a/l Mutusami [Padang Serai]: Tuan Yang di-Pertua, tambahan
soalan tiga.

Timbalan Yang di-Pertua [Dato’ Mohd Rashid Hasnon]: Saya sudah bagi masa
setiap masa jawapan itu berlebih panjang. Minta maaf.
