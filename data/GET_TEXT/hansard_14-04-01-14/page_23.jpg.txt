DR.06.10.2021 15

Syarikat-syarikat tersebut ialah Esquel Malaysia Sdn. Bhd., Pulau Pinang, Esquel
Malaysia (Kelantan) Sdn. Bhd., Pen Apparel Sdn. Bhd, Syarikat Bekaert Ipoh Sdn. Bhd.,
HOWCO Metal Management Malaysia Sdn. Bhd, Transnorm System Sdn. Bhd, Terreal
Malaysia Sdn. Bhd, Sika Kimia Sdn. Bhd dan Sony EMCS (Malaysia) Sdn. Bhd.

Antara faktor-faktor penamatan operasi ialah penguncupan ekonomi global
disebabkan oleh pandemik COVID-19 dan pasaran yang lemah berikutan penurunan
dalam jualan dan permintaan di luar negara. Selain itu, peningkatan kos operasi,
persaingan daripada pengeluar yang sama di pasaran tempatan dan luar negara, tiada
permintaan bagi produk yang dikeluarkan serta penstrukturan semula merupakan faktor-
faktor penamatan operasi.

Tuan Yang di-Pertua, yang perlu diberi penekanan di sini ialah sungguhpun
terdapat syarikat pengilangan asing yang terpaksa menamatkan operasi, Malaysia masih
kekal utuh sebagai destinasi pelaburan utama bagi para pelabur di rantau ini. Hall ini
terbukti apabila jumlah pelaburan yang diluluskan dari Januari hingga Jun 2021 meningkat
sebanyak 69.8 peratus kepada RM107.5 bilion, berbanding dengan tempoh yang sama
tahun lepas.

Daripada jumlah pelaburan yang diluluskan ini, kalau kita lihat pada pelaburan
langsung asing FDI menyumbang sebanyak RM62.5 bilion. Jumlah ini melonjak sebanyak
214.9 peratus berbanding dengan tempoh yang sama tahun lalu. Antara projek yang
berimpak tinggi seperti yang saya sebutkan tadi SK Nexilis dari Republik Korea, Risen
Energy dan juga Porsche AG. Semua ini merupakan syarikat projek-projek impak tinggi,
Tuan Yang di-Pertua.

Usaha kerajaan untuk menjadikan Malaysia sebagai destinasi pelaburan yang
kekal kompetitif dan berdaya saing dalam tempoh pandemik adalah seperti berikut:

(i) mengumumkan Pakej PEMULIH yang bernilai RM150 bilion di
mana di antaranya merangkumi potongan cukai diberi ke atas
perbelanjaan yang meliputi pembiayaan peralatan dan
perkhidmatan penyediaan pusat vaksinasi oleh majikan;

(ii) pelancaran permohonan dalam talian melalui portal
InvestMalaysia untuk mempercepatkan kelulusan yang
diperlukan termasuk permohonan lesen pengilang, insentif dan
pengecualian cukai, dengan memanfaatkan penggunaan
teknologi digital; dan

(iii) menubuhkan DIO, digital investment office iaitu platform
kerjasama digital antara MIDA dan MDEC untuk menyelaras
dan fasilitasi kesemua pelaburan digital dan juga kita
melancarkan E-Misi Pelaburan Khusus (E-Specific Project
Mission).

Tuan Yang di-Pertua, dalam tempoh pandemik untuk bersama dengan pelabur
untuk menarik lebih banyak pelaburan ke Malaysia, terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih. Yang
Berhormat Selayang, soalan tambahan pertama.

Tuan William Leong Jee Keen [Selayang]: Terima kasih untuk jawapan yang
lengkap tadi. Apa yang kita telah melihat beberapa sektor dan juga syarikat multinasional
telah membuat keputusan untuk tutup operasi mereka. Kita melihat adalah satu trend
selain daripada multinasional yang telah membuat keputusan untuk tutup operasi mereka,
kita juga ada laporan daripada United Nations Conference on Trade and Development
yang melaporkan bahawa kejatuhan ketara FDI bagi tahun 2020 sebanyak 68 peratus
kepada Amerika Syarikat USD2.5 bilion.

01100

Kita juga telah mengadakan rayuan bertulis daripada Dewan Perniagaan dan
Perdagangan Jepun, Jerman, Netherlands, Amerika Syarikat bahawa mereka akan
menimbang untuk meminda pelaburan mereka dan operasi mereka akibat kesan SOP
COVID-19 yang telah menghentikan operasi mereka dan meminta ini dikaji semula.
