136 DR.06.10.2021

Tuan Anyi Ngau [Baram]: Okey, terima kasih Yang Berhormat Menteri.

Dato’ Seri Mahdzir bin Khalid: Projek Jambatan Long Sobeng di Hulu Tinjar, ini
diluluskan RM4 juta sepanjang 50 meter dan dijangka di tender pada bulan Disember
2021.

Tuan Anyi Ngau [Baram]: Terima kasih Yang Berhormat Menteri.

Dato’ Seri Mahdzir bin Khalid: Terima kasih Yang Berhormat. Yang Berhormat
Kuala Kedah, tidak ada, Yang Berhormat Port Dickson tidak ada, Yang Berhormat Sibuti...

Tuan Lukanisman bin Awang Sauni [Sibuti]: Ada.

Dato’ Seri Mahdzir bin Khalid: Terima kasih Yang Berhormat. Hasil semakan
pihak kementerian mendapati bahawa projek bekalan air bagi laluan pesisir pantai Bakam-
Bekenu, ini dalam RT1 RMKe-12 tiada Yang Berhormat. Ini tidak dimasukkan, saya
syorkan supaya ini dibawa untuk pengetahuan negeri dan EPU Persekutuan Yang
Berhormat sebab tidak dimasukkan. Bagi Yang Berhormat Libaran..

Tuan Lukanisman bin Awang Sauni [Sibuti]: Yang Berhormat Menteri, saya
hendak tambah sedikit berkenaan tentang ada beberapa isu yang saya tidak sempat
hendak bangkitkan terutama sekali berkenaan tentang penyambungan projek-projek
bekalan air luar bandar, terutama sekali di kawasan pesisir Sarawak. Memang ada wujud
projek-projek di sepanjang Jalan Pan-Borneo ketika ini. Walaupun demikian sistem grid
water itu tidak mencukupi. Saya berharap agar pihak daripada Parlimen Sibuti dapat
berjumpa dengan Yang Berhormat Menteri untuk membincangkan peruntukan masa
hadapan.

Satu lagi perkara yang ingin saya tekankan ialah Yang Berhormat Menteri,
mungkin tidak ada dalam ucapan saya berkenaan tentang sebelum ini kerajaan yang
lepas telah membatalkan ataupun telah meninggalkan RTC di kawasan Parlimen Sibuti
yang telah beroperasi sejak 2014. Saya merasakan bahawa servis ataupun perkhidmatan
RTC ini yang sebelum ini di bawah Kementerian Luar Bandar perlulah diteruskan dan juga
RTC tersebut memerlukan pembangunan fasa kedua. Saya berharap agar RTC ini
kembali semula di bawah pengurusan Kementerian Luar Bandar, terima kasih Yang
Berhormat Menteri.

Dato’ Seri Mahdzir bin Khalid: Saya setuju, Yang Berhormat juga kita bincang
sekali. Kita duduk dan kita berbincang sebab Yang Berhormat Timbalan Menteri pun ada
di sini dari Sarawak, jadi boleh kita bincang bersama-sama.

Yang Berhormat Libaran membangkitkan berkenaan dengan bekalan air luar
bandar iaitu Kampung — ada ini dia orang jawab Yang Berhormat Baram. Pegawai sudah
bagi sama saya keperluan Jalan Long Lapok untuk diluluskan jalan dari Lapok Teran,
Baram, Miri, Sarawak telah dimohon di bawah RP2 Rancangan Malaysia Ke-12, 2022.
Status terkini dalam pertimbangan agensi pusat iaitu EPU untuk diluluskan, sudah ada
dalam permohonan. Tadi saya cakap tidak ada dalam permohonan.

Tuan Anyi Ngau [Baram]: Harap dapat diluluskan. Terima kasih Yang
Berhormat Menteri.

Dato’ Seri Mahdzir bin Khalid: Semoga diluluskan. Ayat dia baik.

Datuk Wilson Ugak anak Kumbong [Hulu Rajang]: Banyak betul Baram Yang
Berhormat Menteri.

Dato’ Seri Mahdzir bin Khalid: Tadi Yang Berhormat Libaran, Kampung
Dundulit dan sekitarnya kos RM17 juta, status fizikal semasa 38 peratus dan manfaatnya
untuk 456 buah rumah di beberapa buah kampung berdekatan, Yang Berhormat Libaran.

Datuk Zakaria bin Mohd. Edris @ Tubau [Libaran]: Terima kasih Yang
Berhormat Menteri. Terima kasih banyak atas keprihatinan kepada Libaran dan saya akan
menyusul beberapa permohonan yang masih lagi diperlukan daripada masyarakat
Libaran di luar bandar. Terima kasih banyak.

Dato’ Seri Mahdzir bin Khalid: Sama, sama. Ini orang Sabah bilang Tuan Yang
di-Pertua, ‘boleh bah kalaukau’.
