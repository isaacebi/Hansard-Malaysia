24 DR.29.07.2021

Sebenarnya Tuan Yang di-Pertua, banyak lagi bantuan-bantuan yang
berbentuk tunai dan bukan kewangan yang telah disalurkan oleh kerajaan kepada rakyat
sepanjang mengharungi pandemik COVID-19 ini. Di samping itu, terdapat juga bantuan-
bantuan yang terus tersedia melalui kerajaan negeri dan pusat-pusat zakat negeri untuk
dimanfaatkan rakyat yang memerlukan. Kerajaan terus berusaha untuk memastikan
iada golongan masyarakat tercicir seperti mana ungkapan Yang Amat Berhormat
Perdana Menteri dengan izin, ’ no one is left behind”

Tuan Yang di-Pertua dan Ahli-ahli Yang Berhormat, aspek ketiga berkaitan
pakej bantuan adalah tentang kelangsungan perniagaan. Sejak dari awal lagi bila pakej-
pakej ini diumumkan kerajaan tidak pernah meminggirkan mereka yang giat menceburi
arena perniagaan apatah lagi kini mereka sedang bergelut dengan kekangan aliran tunai
akibat penutupan sektor-sektor ekonomi. Kerajaan sedar bahawa para usahawan
mempunyai pelbagai komitmen seperti bil-bil, sewa dan gaji pekerja yang perlu dibayar.
Oleh kerana itu, bantuan yang berterusan telah dan sedang dilaksanakan bagi menjamin
‘elangsungan dan melonjakkan kembali perniagaan mereka.

Pengusaha mikro serta perusahaan kecil dan sederhana (PKS) merupakan
sumber utama pendapatan rakyat dan tulang belakang kepada ekonomi negara. Menurut
data rasmi oleh Jabatan Perangkaan Malaysia pada tahun 2020, PKS menyumbangkan
sebanyak 38.2 peratus daripada KDNK negara. Manakala 48 peratus daripada pekerja
di Malaysia berada dalam sektor PKS. Ini belum mengambil kira mereka yang beroperasi
dalam sektor informal.

Oleh itu, bagi menjamin kelangsungan hidup PKS kerajaan telah bersetuju
untuk menampung sebahagian gaji pekerja melalui Program Subsidi Upah (PSU).
Program ini telah mendapat sambutan baik daripada golongan majikan. Dengan adanya
PSU, PKS yang mengalami pengurangan pendapatan akibat COVID-19 akan diberi
subsidi upah sebanyak RM600 sebulan untuk setiap pekerja dengan had 500 pekerja
setiap PKS.

Sesebuah PKS dengan 500 orang pekerja boleh menikmati jumlah subsidi
hingga RM300,000 sebulan sepanjang tempoh program ini. Untuk makluman, kerajaan
telah memperuntukkan hampir RM20 bilion untuk PSU dan setakat ini RM15.6 bilion telah
disalurkan untuk memanfaatkan lebih 330,000 buah majikan dan insya-Allah
menyelamatkan 2.8 juta orang pekerja daripada kehilangan pekerjaan.

Melalui PEMULIH yang diumumkan baru-baru ini, kerajaan berjanji akan terus
memberikan manfaat PSU kepada PKS-PKS yang terkesan sehingga keadaan kembali
pulih dan mereka boleh beroperasi semula seperti biasa. Langkah pemulihan PKS turut
disokong oleh pelaksanaan moratorium pinjaman secara automatik selama enam bulan
di bawah PRIHATIN yang bermula dari April sehingga September 2020. Disusuli dengan
bantuan bayaran balik secara bersasar yang diumumkan sewaktu Belanjawan 2021 dan
PEMULIH baru-baru ini.

Pelaksanaan moratorium ini secara asasnya bertujuan memberi talian hayat
kepada PKS yang terjejas untuk melegakan kekangan aliran tunai dan dapat terus
bertahan. Bagi memberi gambaran yang lebih jelas mengenai nilai bantuan serta
sokongan yang boleh dimanfaatkan oleh PKS di bawah pakej-pakej ini, izinkan saya
memberi contoh manfaat yang diterima oleh sebuah syarikat pengedar peralatan sukan
yang mempunyai 35 orang pekerja.

Disebabkan oleh penutupan sektor ekonomi berikutan COVID-19 mereka tidak
dapat beroperasi sehingga menyebabkan kerugian. Oleh itu mereka dikira layak untuk
menerima bantuan seperti PSU, penangguhan levi dan moratorium pinjaman yang
dianggarkan berjumlah RM370 ribu bagi sepanjang tahun ini. Tambahan lagi sekiranya
syarikat ini mendapatkan pembiayaan baharu ia boleh meminjam sehingga RM50,000 di
bawah Skim PEMERKASA yang ditawarkan oleh BSN.

Tuan Yang di-Pertua, kerajaan juga memahami denyut nadi para usahawan
mikro yang terjejas dengan krisis ekonomi yang melanda negara hari ini. Mereka ini
adalah peniaga kecil, aneka juadah, mereka lah tukang gunting rambut kita, mereka lah
yang menjahit pakaian kita. Kebanyakan usahawan mikro mengharapkan jualan harian
untuk terus hidup dan tidak mempunyai dana perniagaan yang besar. Mereka adalah
kelompok yang cukup terkesan dan wajar terus dibantu. Sebagai usaha untuk
meringankan beban kewangan mereka, kerajaan telah memperkenalkan tahun lalu
Geran Khas Prihatin (GKP) iaitu satu geran tunai khas yang diberi secara langsung
kepada perusahaan mikro yang layak. GKP dapat memberi kelegaan kepada usahawan
mikro dalam mengharungi rintangan ketika ini.
