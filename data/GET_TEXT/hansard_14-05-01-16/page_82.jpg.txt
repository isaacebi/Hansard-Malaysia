DR. 24.3.2022 76

ataupun untuk mengundi. Saya percaya yang ada di hadapan kita hanyalah untuk
memastikan mereka tidak didaftarkan secara automatik. Akan tetapi sekiranya ada
keperluan atau keinginan di masa hadapan di kalangan mereka yang telah
diklasifikasikan untuk tidak didaftarkan secara automatik, sekiranya mereka mahu,
saya tidak lihat bagaimana pindaan ini boleh menghalang mereka dari mendaftar
sebagai pengundi. Maka itu bagi saya tidak timbul.

Akan tetapi yang lebih penting dan sebenarnya dengan ada Yang Berhormat
Menteri Undang-undang di sini, saya ingin pohon kerana kita lihat di Johor contohnya
bila berlaku pilihan raya negeri mereka yang telah didaftarkan— selamat datang
Yang Berhormat Pontian. Insya-Allah boleh mengundi petang ini. Yang Berhormat
Menteri Undang-undang, seperti yang saya sebutkan di Johor, bila kita telah
memasukkan 750,000 orang pengundi baharu, ada di kalangan mereka yang tidak
tahu mereka telah didaftarkan.

Jadi, saya pohon pihak kerajaan memandang perkara ini secara serius.
Lakukanlah kempen besar-besaran memaklumkan semua yang berusia 18 tahun ke
atas telah didaftarkan secara automatik sebagai pengundi. Buka kaunter-kaunter
pendaftaran, kerahkan unit-unit SPR untuk turun pergi ke kampung-kampung, pergi
ke bandar-bandar, pergi ke desa-desa, pergi ke flat-flat PPR, maklumkan kepada
seluruh rakyat Malaysia bahawa mereka sekarang ini sekiranya 18 tahun ke atas
sudah boleh berpatisipasi, sudah boleh terlibat dalam proses pilihan raya. Bukan
setakat mereka tahu mereka boleh keluar mengundi tetapi kita usahakan supaya
mereka faham apa yang berlaku pada hari mengundi itu. Jadi, saya pohon pihak
kerajaan timbangkan dengan serius perkara ini.

Akhir kalam, saya berharap pada petang ini kita akan dapat mencapai lebih
daripada 148 undi untuk memastikan pindaan Perlembagaan ini dapat kita jayakan
bersama demi masa depan rakyat Malaysia. Sekian , terima kasih.

Tuan Yang di-Pertua: Terima kasih Yang Berhormat Lembah Pantai.

Sekarang saya persilakan Hang Tuah Jaya. Silakan.

3.08 ptg.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Bismillahir Rahmanir Rahim. Assalamualaikum  warahmatullahi
wabarakatuh. Terima kasih Tuan Yang di-Pertua. Saya mengambil mukadimah ini
dengan memanjangkan ucapan terima kasih kepada Yang Berhormat Menteri
kerana berterusan melakukan libat urus dengan Ahli-ahli Dewan Rakyat dalam
memastikan Rang Undang-undang Perlembagaan (Pindaan) ini dapat dibahaskan

dengan baik dan kemudiannya akan diluluskan.
