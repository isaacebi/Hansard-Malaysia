DR. 24.3.2022 20

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum warahmatullahi wabarakatuh dan salam sejahtera Tuan Yang di-
Pertua. Terima kasih sahabat saya dari Baling yang bertanyakan mengenai Pelan
Hala Tuju Tenaga Boleh Baharu Malaysia.

Tuan Yang di-Pertua, bagi mencapai sasaran pengurangan kadar pelepasan
karbon dioksida dalam sektor bekalan elektrik sebanyak 45 peratus menjelang tahun
2030 dan 60 peratus menjelang tahun 2035 berbanding kadar pada tahun 2005,
kerajaan kita telah melaksanakan satu dasar yang dipanggil Malaysia Renewable
Energy Roadmap (MyRER) yang telah menggariskan kerangka strategik bagi
meningkatkan campuran tenaga boleh baharu dalam pembekalan elektrik negara
melalui pelaksanaan empat tonggak berasaskan teknologi iaitu yang pertamanya,
solar— seperti mana kita tahu, solar ini adalah daripada tenaga solar; keduanya, bio
tenaga— bio tenaga ini terdiri daripada bio gas dan juga bio jisim iaitu bakaran
daripada benda-benda organik; ketiganya daripada hidro, sebagaimana yang kita
tahu daripada jana kuasa hidro; dan yang keempatnya adalah sumber-sumber
baharu yang terdiri antaranya daripada sumber hidrogen, sumber concentrated solar
panel (CSP) dan juga yang dipanggil wave tidal energy ataupun tenaga daripada
ombak. Ini adalah sumber-sumber baharu.

Pelaksanaan kesemua tonggak yang digariskan ini akan didukung oleh
empat strategi pemangkin yang berperanan sebagai pemboleh daya ke arah usaha
peningkatan kapasiti TBB negara serta pengurang pelepasan karbon dioksida.
Empat strategi pemangkin tersebut adalah:

(i) memanfaatkan peluang dalam pasaran bekalan elektrik;

(ii) menambah baik akses kepada pembiayaan;

(iii) pembentukan modal insan dan pembangunan infrastruktur; dan

(iv) peningkatan keanjalan sistem grid pembekalan elektrik.

Sekian, terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Soalan tambahan
pertama. Sila.

Datuk Seri Panglima Abdul Azeez bin Abdul Rahim [Baling]: Terima
kasih Yang Berhormat Menteri. Satu penjelasan jawapan yang jelas dari seorang
peguam. Tahniah.

Seperti kita sedia maklum, Pelan Hala Tuju Tenaga Boleh Baharu Malaysia
secara langsung akan dapat menghasilkan limpahan ekonomi melalui nilai pelaburan
yang berpuluh bilion. Dalam dasar Yang Berhormat sebutkan tadi, empat pelan tadi,

saya tertarik dengan peluang dan modal insan.
