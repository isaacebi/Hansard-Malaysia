DR. 24.3.2022 42

Puan June Leow Hsiad Hui [Hulu Selangor]: Terima kasih Tuan Yang di-
Pertua dan terima kasih Yang Berhormat Menteri. Kita sedia maklum kepesatan
industri logistik di Port Klang pasti akan berlaku di Hulu Selangor berikutan projek
ECRL seperti tadi yang dimaklumkan, berikutan dengan projek ECRL yang
melibatkan Serendah Bypass. ECRL menyasarkan 70 peratus penggunaan adalah
dalam pembangunan industri logistik iaitu kargo.

Soalan dari Hulu Selangor, adakah pihak Kementerian Pengangkutan dapat
mengesahkan kerajaan untuk menaiktarafkan sistem jalan raya yang berkaitan
seiring dengan pembangunan ECRL khususnya di Hulu Selangor? Sebagai contoh,
jalan FT.01 di Hulu Selangor agak kesesakan jalan raya supaya dapat diatasi pada
masa akan datang serta tidak membebankan pengguna jalan raya yang sedia ada
dan juga daripada isu keselamatan. Terima kasih Tuan Yang di-Pertua.

Dato’ Henry Sum Agong: Tuan Yang di-Pertua, terima kasih atas soalan
tambahan Yang Berhormat. Soalan agak terkeluar daripada soalan asal.

Walau bagaimanapun, mengenai status projek ECRL yang sedang giat
dilaksanakan, Kementerian Pengangkutan amat komited untuk memastikan projek
ECRL ini dilaksanakan mengikut jadual iaitu pada akhir tahun 2026 dan
perkhidmatannya dapat disediakan kepada segenap lapisan masyarakat secepat
mungkin. Komitmen ini dibuktikan apabila sehingga Februari 2020, pembinaan
keseluruhan projek ini telah mencapai kemajuan sebenar sebanyak 27.82 peratus
berbanding jadual sebanyak 33.7 peratus iaitu sedikit sahaja lewat daripada jadual.
Sekian, terima kasih.

Dato’ Haji Che Abdullah bin Mat Nawi [Tumpat]: Terima kasih Tuan Yang
di-Pertua. Soalan tambahan saya berhubung dengan pergerakan rel barangan yang
mana buat masa ini hanya menggunakan 30 peratus daripada kapasiti landasan rel
dan kurang daripada lima peratus kargo darat diangkut menggunakan kereta api.

Sebagaimana yang kita faham, di peringkat global, penghantaran barangan
yang berbahaya menggunakan rel telah diiktiraf sebagai satu kaedah yang paling
selamat dalam memindahkan barangan berasaskan kimia dalam kuantiti yang besar
untuk jarak yang jauh.

Jadi, soalan saya ialah apakah usaha kerajaan bagi meningkatkan kualiti rel
ke pelabuhan dan dalam kawasan pelabuhan bagi melancarkan lagi pergerakan
barangan-barangan industri dalam negara kita? Terima kasih.

Dato’ Henry Sum Agong: Tuan Yang di-Pertua, dalam jawapan asal saya
tadi, dikatakan pihak kementerian mewujudkan empat kluster CWG bertujuan untuk

meningkatkan atau memperbaiki apa yang kita rasakan kurang sekarang.
