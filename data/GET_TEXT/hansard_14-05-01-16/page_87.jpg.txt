DR. 24.3.2022 81

3.21ptg

Dato’ Seri Utama Haji Mukhriz Tun Dr. Mahathir [Jerlun]: Terima kasih
Tuan Yang di-Pertua. Assalamualaikum warahmatullahi wabarakatuh. Saya
mendengar ucapan sebentar tadi oleh Yang Berhormat Menteri berkaitan dengan
pindaan Perlembagaan 2022 ini. Saya faham bahawa antara lain tujuan paling
utamanya ialah untuk memastikan bahawa tidak ada campur tangan oleh pihak
istana khususnya Ke Bawah Duli Yang Maha Mulia Raja-raja Melayu dan kerabatnya
dengan sistem demokrasi yang kita amalkan dalam negara ini.

Walaupun begitu, saya kira sebenarnya undi itu rahsia. Sepatutnyalah undi
itu rahsia kalaupun raja-raja kita dibenarkan untuk mengundi tentunya, siapa mereka
pilih itu tidak akan diketahui oleh orang ramai. Saya harap begitulah dengan semua
undi kita bukan hanya undi-undi daripada raja-raja kita. Saya kira kalaulah tujuannya
adalah untuk mengelakkan daripada campur tangan istana terhadap sistem
demokrasi khususnya pilihan raya yang kita amalkan ini, undi sahaja tidaklah
membantu untuk mengehadkan keadaan itu. Sebenarnya kita harus juga lihat soal
lantikan baik Perdana Menteri mahupun menteri-menteri besar dan ketua menteri
mestilah juga mengikut siapa yang dicadangkan oleh parti ataupun gabungan yang
menguasai jumlah kerusi yang terbanyak.

Jadi Perkara 43(2)(a) dalam Perlembagaan Persekutuan jelas menyatakan
bahawa Yang di-Pertuan Agong perlu melantik sebagai Perdana Menteri seorang
Ahli Dewan Rakyat yang pada hematnya mungkin mendapat kepercayaan majoriti
Ahli Dewan Rakyat itu. Walaupun ada dua perkataan yang memberikan banyak
ruang budi bicara kepada Yang di-Pertuan Agong dalam melantik Perdana Menteri
iaitu perkataan ‘pada hematnya’ dan juga ‘mungkin’. Akan tetapi bagi memastikan
keputusan Yang di-Pertuan Agong menepati kehendak rakyat yang teramai melalui
proses demokrasi iaitu pilihan raya, maka proses memilih Perdana Menteri di
peringkat nasional dan menteri besar dan ketua menteri di peringkat negeri itu
perlulah dilakukan dengan penuh sensitif dan berhemah.

Saya sangat tertarik dengan Titah Ucapan Ke Bawah Duli Yang Maha Mulia
Sultan Perak baru-baru ini. Jelas Baginda menyatakan bahawa SPR sebagai badan
dilantik oleh Yang di-Pertuan Agong wajib menjunjung titah ketaatsetiaan dengan
menguruskan pilihan raya secara boleh dipercayai, bebas dan adil, berkecuali dan
tanpa memihak serta mengamalkan kesaksamaan yang tidak boleh dipertikaikan
dan ketulusan yang tidak akan diragui. Jadi ini satu nasihat yang sangat-sangat
penting yang kita anggap sebagai perkara yang sepatutnya we take for granted

dengan izin.
