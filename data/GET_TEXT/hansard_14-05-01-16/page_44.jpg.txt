DR. 24.3.2022 38

7. Datuk Seri Mohd Redzuan bin Md Yusof [Alor Gajah] minta Menteri
Kewangan menyatakan adakah kerajaan bercadang untuk menawarkan kadar cukai
korporat yang lebih rendah bagi menarik lebih banyak pelaburan asing.

Timbalan Menteri Kewangan | [Dato’ Indera Mohd Shahar bin Abdullah]:
Bismillahi Rahmani Rahim. Assalamualaikum warahmatullahi wabarakatuh. Terima
kasih Tuan Yang di-Pertua. Terima kasih Yang Berhormat Alor Gajah.

Untuk makluman Yang Berhormat, buat masa ini kerajaan tidak bercadang
untuk menurunkan kadar cukai korporat bagi menarik lebih banyak pelaburan asing.
Berhubung perkembangan kadar cukai korporat di Malaysia, kerajaan telah
menurunkan kadar cukai sebanyak satu mata peratusan— daripada 25 peratus
kepada 24 peratus pada tahun taksiran 2016.

Untuk makluman Yang Berhormat, bagi syarikat yang lebih kecil modal
berbayar RM2.5 juta dan ke bawah, kadar cukai yang dikenakan ke atas pendapatan
bercukai RM500,000 yang pertama diturunkan daripada 18 peratus kepada 17
peratus mulai tahun taksiran 2019. Manakala untuk tahun taksiran 2020 dan
seterusnya, kerajaan telah menambah baik syarat sedia ada di mana syarikat yang
berpendapatan kasar RM50 juta juga dapat menikmati kadar cukai korporat khas
tersebut. Selain itu, pendapatan bercukai yang dikenakan pada kadar 17 peratus
juga dinaikkan daripada RM500,000 kepada RM600,000 yang pertama.

Untuk makluman Yang Berhormat, kerajaan mendapati cadangan untuk
menurunkan kadar cukai korporat pada masa ini sudah pasti akan memberikan
implikasi secara langsung kepada hasil kutipan kerajaan yang sedia terkesan akibat
pandemik COVID-19. Walaupun kadar cukai korporat pada 24 peratus, namun cukai
dibayar berdasarkan kadar cukai efektif dengan izin effective tax rate yang mana
lebih rendah berikutan insentif yang diberikan dan ia menjadikan Malaysia lebih
masih kompetitif dan setanding dengan negara serantau.

Untuk makluman Yang Berhormat, kerajaan akan secara berterusan meneliti
pandangan dan cadangan untuk menstrukturkan sistem percukaian yang seimbang,
adil dan saksama dan dapat menyokong serta memantapkan lagi penjanaan
pendapatan negara, di samping inisiatif berterusan untuk menarik pelaburan asing
ke Malaysia. Kerajaan juga Yang Berhormat, sentiasa memberi perhatian ke atas
pengumuman perubahan layanan percukaian oleh negara-negara serantau
termasuk penglibatan secara aktif di peringkat antarabangsa bagi memastikan
Malaysia kekal berdaya saing. Sekian, terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Yang Berhormat

Alor Gajah, soalan tambahan pertama.
