DR. 24.3.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT PERTAMA
Khamis, 24 Mac 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

PEMASYUHRAN DARIPADA TUAN YANG DI-PERTUA
MEMPERKENANKAN AKTA-AKTA

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, saya suka hendak memberitahu Majlis ini iaitu Ke Bawah Duli Yang Maha
Mulia Seri Paduka Baginda Yang di-Pertuan Agong dengan limpah kurnia Baginda
telah memperkenankan akta-akta yang telah diluluskan oleh Parlimen Keempat
Belas dalam Mesyuarat Kedua, Penggal Keempat, Parlimen Keempat Belas yang
lalu seperti berikut:

1. Akta Paten (Pindaan) 2022;

2. Akta Kilang dan Jentera (Pemansuhan) 2022;

3. Akta Keselamatan dan Kesihatan Pekerjaan (Pindaan) 2022;

dan
4. Akta Petunjuk Geografi 2022.

PEMERIKSAAN KESIHATAN AHLI-AHLI DEWAN

Timbalan Yang di-Pertua [Dato' Mohd Rashid Hasnon]: Ahli-ahli Yang
Berhormat, saya ada pemakluman yang ingin saya maklumkan.

Ahli-ahli Yang Berhormat sekalian, Tan Sri Yang di-Pertua telah menerima
satu cadangan daripada Yang Berhormat Menteri Kesihatan untuk mewajibkan
pemeriksaan kesihatan (medical check-up) bagi semua Ahli Parlimen. Dalam
memastikan kesejahteraan kesihatan kita semua, Yang di-Pertua Dewan Rakyat dan

Yang di-Pertua Dewan Negara menyokong akan inisiatif ini.
