DR. 24.3.2022 82

Akan tetapi, kalaulah seorang Raja Melayu, Sultan Perak sendiri menitahkan
perkara ini mungkin ada sangkaan bahawa SPR itu tidak dilihat sebagai betul-betul
menepati ketaatsetiaan seperti mana yang dititahkan oleh Baginda.

Baru-baru ini, kita mendengar, kita tidak tahulah ada buktinya ataupun tidak.
Kita dengar di Pilihan Raya Negeri Johor ada juga keadaan di mana pengundi
diminta untuk mengambil gambar kertas undi setelah dia pangkah parti-parti tertentu
supaya apabila ditunjukkannya gambar itu kepada pihak-pihak tertentu di luar dewan
mengundi mungkin ada habuan-habuan yang mereka terima. Saya kira sudah tiba
masanya SPR memastikan bahawa telefon bimbit ini tidak dibenarkan dibawa masuk
ke dalam bilik mengundi supaya kita elakkan keadaan-keadaan seperti ini.

Ketiganya, saya hendak membangkitkan mengenai undi 18 tahun. Semua
warga berumur dari 18 ke atas berhak mengundi. Dengan peratusan undi yang
sangat rendah, hanya 55 peratus sahaja yang keluar mengundi di PRN Johor baru-
baru ini Tuan Yang di-Pertua, bermakna mungkin sebahagian memang tidak minat
untuk mengundi atas sebab-sebab mereka sendiri. Akan tetapi ada juga sebahagian
yang tidak tahu pun mereka layak mengundi. SPR sepatutnya lebih proaktif
mempromosikan kepada pengundi-pengundi muda khususnya akan kelayakan
mereka untuk mengundi tanpa perlu berdaftar sebagai pengundi. Dari Tingkatan 5
lagi, mereka perlu didedahkan kepada sistem Demokrasi Berparlimen supaya
apabila ditanya apabila tibanya masa PRU nanti, mereka faham hak mereka untuk
menentukan hala tuju negara.

Akhir sekali, sebentar tadi saya mendengar Yang Berhormat Pokok Sena
membangkitkan mengenai mana-mana orang lain yang disebutkan dalam pindaan
tersebut. Saya juga rasa penting untuk difahamkan undang-undang mana yang
dimaksudkan dengan kenyataan mana-mana undang-undang yang berhubungan
dengan pendaftaran pemilih kerana mungkin ada implikasi lain yang perlu
dipertimbangkan dalam Dewan Rakyat ini. Itu yang disebutkan dalam pindaan kali
ini.

Juga dengan undi 18 dan pendaftaran automatik, apa yang dimaksudkan oleh
pendaftaran pemilih yang disebutkan dalam pindaan ini. Walaupun begitu apa yang
saya bangkitkan tadi tetap kami menyokong pindaan ini sepenuhnya dan akan
mengundi untuk menyokongnya, insya-Allah. Terima kasih.

Tuan Yang di-Pertua: Terima kasih Yang Berhormat Jerlun. Dengan itu,
perbahasan rang undang-undang ini tamat. Sekarang, saya menjemput Yang
Berhormat Menteri di Jabatan Perdana Menteri untuk menjawab, 20 minit Yang

Berhormat.
