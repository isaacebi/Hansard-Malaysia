DR. 24.3.2022 46
RANG UNDANG-UNDANG
RANG UNDANG-UNDANG PERLEMBAGAAN (PINDAAN) 2022

Bacaan Kali Yang Kedua dan Ketiga

12.13 tgh.

Menteri di Jabatan Perdana Menteri (Parlimen dan Undang-undang)
[Dato’ Sri Dr. Haji Wan Junaidi bin Tuanku Jaafar]: Tuan Yang di-Pertua, saya
mohon mencadangkan Rang Undang-undang bernama suatu Akta Perlembagaan
(Pindaan) 2022 dibacakan kali kedua sekarang.

Dato’ Ramli bin Dato’ Mohd Nor [Cameron Highlands]: Ada sesiapa
menyokong?

Timbalan Menteri Sumber Manusia [Datuk Haji Awang bin Hashim]: Tuan
Yang di-Pertua, saya mohon menyokong.

Dato’ Sri Dr. Haji Wan Junaidi bin Tuanku Jaafar: Tuan Yang di-Pertua,
Rang Undang-undang yang akan saya bentangkan adalah Rang Undang-undang
Perlembagaan (Pindaan) 2022. Rang Undang-undang Perlembagaan (Pindaan)
2022 ini bertujuan untuk meminda Perlembagaan Persekutuan bagi mengecualikan
pendaftaran pemilih secara automatik kepada Raja-raja pemerintah dan pasangan,
Yang di-Pertua Negeri dan pasangan, bakal Raja, waris ganti dan waris lain Raja
dan pasangan dan mana-mana orang lain.

Sebelum Rang Undang-undang ini dibentangkan, cadangan pindaan ini lebih
dahulu telah disetujui bersama antara semua kerajaan negeri. Cadangan pindaan ini
juga telah dipersetujui di peringkat Jemaah Menteri pada 4 Mac 2022 dan juga telah
dibentangkan dan dimuktamadkan dalam Majlis Raja-raja pada 8 hingga 12 Mac
2022.

Tuan Yang di-Pertua, Jabatan Peguam Negara mencadangkan agar pindaan
RUU sahaja dibentangkan kepada Jemaah Menteri, Majlis Raja-raja dan Parlimen.
Senarai pengecualian setiap negeri akan dibawa melalui suatu perintah yang akan
diwartakan kemudian selepas mendapat persetujuan Majlis Raja-raja. Rang Undang-
undang Perlembagaan (Pindaan) 2022 yang digubal bertujuan untuk meminda
Perlembagaan melalui penambahan Perkara baharu 119A selepas Perkara 119.

Tuan Yang di-Pertua, Perkara 119 Perlembagaan Persekutuan pada 4
September 2021 Kebawah Duli Yang Maha Mulia Seri Paduka Baginda Yang di-
Pertuan Agong telah berkenan atas Rang Undang-undang (Pindaan) 2019 iaitu ia
seterusnya telah diwartakan sebagai Akta Perlembagaan Pindaan (2019) Akta
A1603 pada 10 September 2019 dan pindaan kepada Perkara 47 Jadual Kelapan

Perlembagaan Persekutuan telah dikuatkuasakan pada 11 September 2019.
