26 DR.1.11.2021

Wang Pembangunan bagi tahun 2022, dan bagi tujuan dan butiran
Perbelanjaan Pembangunan yang dinyatakan di bawah Maksud
Pembangunan atau (“P”) dalam senarai Anggaran Perbelanjaan
Persekutuan 2022, yang dibentangkan sebagai Kertas Perintah 32 Tahun
2021, adalah diuntukkan di bawah Maksud-maksud yang berkenaan
jumlah-jumlah yang bersetentangan dengan butiran-butiran itu di ruangan
enam dan tujuh senarai tersebut.” [29 Oktober 2021]

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, masalah di hadapan Majlis ialah bahawa rang undang-undang bernama satu
akta bagi menggunakan sejumlah wang daripada Kumpulan Wang Disatukan untuk
perkhidmatan bagi tahun 2022 dan bagi memperuntukkan jumlah wang itu untuk
perkhidmatan bagi tahun itu dibacakan kali yang kedua sekarang dan masalah bahawa
usul di atas nama Yang Berhormat Menteri Kewangan di dalam Aturan Urusan Mesyuarat
ini diedarkan kepada Jawatankuasa sebuah-buah Majlis sekarang. Kedua-dua masalah
tersebut terbuka untuk dibahas.

Ahli-ahli Yang Berhormat, saya ingin memaklumkan bahawa pada hari ini bermula
perbahasan peringkat dasar Rang Undang-undang Perbekalan 2022. Sebelum saya
memanggil Yang Berhormat untuk berucap, saya ingin memaklumkan bahawa Yang
Berhormat Ketua Pembangkang diperuntukkan dua jam untuk perbahasan, diikuti oleh
ahli daripada penyokong kerajaan, juga satu jam diperuntukkan dan seterusnya 13 minit
untuk pembahas-pembahas yang lain. Ketua-ketua parti pula akan diberikan masa 20
minit.

Sekarang saya menjemput Yang Berhormat Port Dickson.

11.46 pg.

Dato’ Seri Anwar bin Ibrahim [Port Dickson]: Terima kasih. Alhamdulillah.
Kita telah dapat mendengar ucapan belanjawan dan diberi ruang pada hari ini untuk kita
bahaskan.

Saya harus ucapkan terima kasih kepada Menteri Kewangan kerana proses kali
ini itu agak unik melibatkan libat urus dengan pihak pembangkang dan ruang untuk kita
mengetengahkan banyak permasalahan dan kita dapati ada juga penyesuaian yang
dibuat walaupun tidak sepenuhnya. Akan tetapi, tradisi ini berlaku kerana kesediaan
Perdana Menteri dan Menteri Kewangan. Saya harap dengan perbahasan ini dan dengan
pandangan-pandangan yang dikemukakan, ruang itu masih tetap terbuka sebelum kita
buka kepada pengundian kerana ada beberapa pandangan, soal dasar dan juga
pelaksanaan yang harus diambil kira.

Antara perkara yang dipersetujui baik dalam memorandum persefahaman dan
juga perbincangan dengan Menteri Kewangan termasuklah soal suntikan RM45 bilion,
soal dana untuk PKS dan juga pembiayaan tanpa faedah kepada peniaga kecil yang bagi
kami sangat penting kerana ini melibatkan jumlah dana RM1.8 bilion.

Kita tahu bahawa dalam perbelanjaan ini, kita tidak hanya terpukau dengan angka
atau unjuran tetapi prinsip a/-ad/u wal-ihsan itu memang menjadi satu yang mendasari
pemikiran kita. Kalau kita lihat, umpamanya, kerana orang-orang yang terpinggir dan
miskin atau dalam kelas bawahan ini, selalunya tidak punyai ruang untuk mengemukakan
pandangan.

Maka diharapkan Parlimen dan pihak penguasa lebih prihatin tentang nasib
mereka. Dan ini serasi dengan Surah Al-Maarij ayat 24 dan 25... [Membaca sepotong
ayat Al-Quran] Bahawa orang-orang yang ada kedudukan dan hartanya harus juga
menentukan pembahagiannya itu bukan sahaja kepada yang meminta tetapi yang tidak
meminta dan tidak memiliki apa-apa. Sebab itu yang saya tekankan hal dalam
perbelanjaan dan dalam pengurusan, tidak harus kita pinggirkan nasib rakyat yang di
bawah.
