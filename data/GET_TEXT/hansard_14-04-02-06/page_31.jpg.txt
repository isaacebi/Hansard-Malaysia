DR.1.11.2021 21

ataupun yang secara fizikal. Terima kasih Tuan Yang di-Pertua, terima kasih Yang
Berhormat.

11. Tuan Shaharizukirnain bin Abd. Kadir [Setiu] minta Menteri Perumahan dan
Kerajaan Tempatan menyatakan rancangan pembangunan konsep perumahan mampu
milik mesra warga emas sebagai persediaan negara untuk menghadapi status negara tua.

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Assalamualaikum warahmatullahi wabarakatuh, salam
sejahtera. Terima kasih Tuan Yang di-Pertua dan terima kasih sahabat saya, Yang
Berhormat Setiu. Saya mengucapkan terima kasih banyak kepada Ahli Yang Berhormat
atas keprihatinan terhadap pembangunan konsep perumahan mampu milik mesra warga
emas sebagai persediaan negara untuk menghadapi status negara tua menjelang 2030.

Dalam persediaan negara untuk menghadapi status negara tua, Kementerian
Perumahan dan Kerajaan Tempatan (KPKT) melalui PLAN Malaysia telah menyediakan
garis panduan perancangan fizikal bagi warga emas sebagai panduan kepada agensi
Persekutuan, pihak berkuasa negeri, pihak berkuasa tempatan (PBT), agensi awam,
agensi swasta dan badan-badan bukan kerajaan (NGO) dalam merancang, membangun
dan mereka bentuk penempatan warga emas. Garis panduan ini memberi fokus kepada
tiga jenis penempatan warga emas iaitu pusat jagaan, perumahan khas warga emas dan
perumahan persendirian.

Sehubungan dengan itu, perancangan bagi penempatan warga emas dapat
disediakan dengan memenuhi kriteria mampu milik, berkomuniti sihat, selamat, mudah
sampai dan mesra pengguna. Kerajaan telah menggariskan penentuan reka bentuk
bangunan dan komponen kemudahan sokongan (amenities) dengan izin, yang perlu
mengambil kira kepenggunaan oleh warga emas, golongan dewasa, kanak-kanak dan
orang kurang upaya. Para pemaju perumahan perlu mematuhi syarat ini dan akan
dikenakan penalti oleh PBT sekiranya terdapat perlanggaran kepada syarat yang
ditetapkan.

Daripada aspek reka bentuk rumah pula, Standard Perumahan Kebangsaan
dijadikan asas atau rujukan bagi pembinaan rumah mampu milik, keluasan bangunan dan
ruang lantai yang mencukupi dapat menjamin penyediaan peralatan dan kelengkapan
bagi memastikan fungsi sesuatu reka bentuk itu dapat digunakan secara optimum.
Konsep reka bentuk sejagat (universal design) dengan izin, juga diterapkan dalam reka
bentuk rumah mampu milik yang mengambil kira kaedah penggunaan ruang dan
peralatan oleh golongan warga emas dan orang kurang upaya.

Selain itu Tuan Yang di-Pertua, penyediaan kemudahan dan spesifikasi mesra
golongan rentan termasuk warga emas dan OKU dalam suatu projek perumahan turut
digariskan dalam Akta Undang-undang Kecil Bangunan Seragam 1984 yang perlu
dipatuhi dan semua pemaju perumahan dan tindakan penguatkuasaan boleh diambil oleh
PBT bagi sebarang ketidakpatuhan. Kerajaan sentiasa prihatin terhadap golongan rentan
termasuk warga emas dan OKU. Bagi projek perumahan kerajaan, keutamaan aras
bawah diberikan kepada warga emas dan OKU yang berkerusi roda.

Selain itu, kementerian ini juga merancang untuk melaksanakan kajian dan
penggubalan Akta Rumah Persaraan. Akta ini bertujuan untuk mengawal selia pemaju
perumahan rumah persaraan dan pengunjukan pihak pengurusan yang mengendalikan
operasi rumah persaraan merangkumi perkhidmatan penjagaan warga emas di
Semenanjung Malaysia. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila soalan tambahan
Yang Berhormat Setiu.

Tuan Shaharizukirnain bin Abd. Kadir [Setiu]: Terima kasih Yang Berhormat
Timbalan Menteri. Soalan tambahan saya, penawaran untuk rumah mesra warga emas
terdapat dalam pasaran yang menyasarkan pembeli daripada golongan T20 dan M40
yang berpendapatan tinggi. Hal ini kerana pembinaan rumah bagi warga emas
kebiasaannya memerlukan spesifikasi tambahan seperti landasan untuk memasuki
