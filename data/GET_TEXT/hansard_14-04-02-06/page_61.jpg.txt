DR.1.11.2021 51

Kedua tentang projek ECRL ini sudah dilewatkan oleh kerajaan sebelum ini. Akan
tetapi, sekarang ini saya difahamkan sedang disambung semula tetapi perlahan,
perjalanannya perlahan dan sepatutnya projek ini pun siap sebenarnya dan kalau siap
ECRL ini akan menyumbang kepada kadar pertumbuhan sebanyak 1.5 peratus kepada
negeri Kelantan, Terengganu dan Pahang. Inilah satu kaedah bagaimana kita boleh
merapatkan jurang pembangunan di antara ataupun pertumbuhan antara negeri-negeri
Pantai Barat dan Pantai Timur. Jadi, projek ECRL ini memanglah patut diberi keutamaan
oleh kerajaan.

Ketiga Tuan Yang di-Pertua, Pan Borneo Highway ini, satu projek yang saya
anggap sebagai satu hadiah kepada rakyat Sarawak dan Sabah sebab kita hendak
buktikan kita berkemampuan untuk membina lebuh raya yang begitu panjang tanpa tol.
Inilah satu projek yang telah membawa perubahan yang besar kepada Sabah dan
Sarawak dan amat dinanti-nantikan oleh rakyat.

Sekali lagi projek ini telah dilambatkan sepatutnya kemajuannya lebih jauh pada
hari ini tetapi dilambatkan oleh kerajaan-kerajaan sebelum ini. Saya juga berharap projek
ini dipastikan pelaksanaannya lebih-lebih cepat lagi dan matlamatnya akan tercapai
supaya rakyat Sabah dan Sarawak akan dapat manfaat yang sepenuhnya.

Datuk Ahmad Jazlan bin Yaakub [Machang]: Yang Berhormat Machang.

Dato’ Sri Azalina Othman Said [Pengerang]: Yang Berhormat Pekan, Yang
Berhormat Machang boleh? Yang Berhormat Machang.

Datuk Ahmad Jazlan bin Yaakub [Machang]: Terima kasih Tuan Yang di-
Pertua, terima kasih Yang Berhormat Pekan. Apa yang disebut oleh Yang Berhormat
Pekan tadi memanglah tepat kerana projek-projek contohnya ECRL ini jelas sekali adalah
untuk merapatkan jurang di antara jurang pembangunan antara Pantai Timur dan juga
Pantai Barat khususnya negeri Kelantan ini agak jauh ketinggalan.

Juga yang menjadi persoalan saya hendak tanya pandangan Yang Berhormat
Pekan adalah tentang jurang pendapatan yang semakin hari, semakin melebar antara
masyarakat bandar dengan masyarakat luar bandar. Projek-projek ini juga boleh
memberikan sesuatu impak pendapatan yang tinggi sekiranya dilaksanakan kerana sudah
tentulah graduan-graduan universiti dan tenaga-tenaga mahir yang datangnya daripada
kawasan luar bandar akan mendapat peluang pekerjaan. Demand ada di situ.

Akan tetapi kerana tidak ada suatu aliran penyusunan yang baik maka peluang
pekerjaan ini juga sudah tentunya akan terhad. Kedua, saya hendak tanya pandangan
Yang Berhormat Pekan adalah daripada segi peluang-peluang perniagaan. Kita berada
dalam Rancangan Malaysia Ke-12 pelbagai insentif telah ditawarkan oleh pihak kerajaan
tetapi di dalam masa yang sama, kebimbangan kita ialah masyarakat-masyarakat
usahawan-usahawan kecil di kawasan luar bandar akan terus tertinggal.

Maka, di sini kita perlu bagi kita adalah satu kaedah untuk memudahkan pinjaman
geran dan pelbagai cara untuk membolehkan masyarakat di luar bandar ini turut serta
dalam arus pembangunan negara ini kerana kita tidak mahu akhirnya Rancangan
Malaysia Ke-12 nanti masyarakat di luar bandar juga akan terus tertinggal. Apa
pandangan Yang Berhormat Pekan?

Tuan Ahmad Fadhli bin Shaari [Pasir Mas]: Yang Berhormat Pekan, Pasir Mas
boleh tidak. Sedikit lagi.

Dato’ Sri Azalina Othman Said [Pengerang]: Ketua Pemuda Pas yang baharu,
Yang Berhormat Pekan.

Tuan Ahmad Fadhli bin Shaari [Pasir Mas]: [Ketawa] Terima kasih Tuan Yang
di-Pertua. Masa masih ada Yang Berhormat Pekan saya menyebut tentang Singapura
tadi. Saya tertarik apabila Yang Berhormat Pekan menyentuh beberapa kali berhubung
dengan Pulau Batu Putih yang saya kira satu isu yang penting juga menyentuh kedaulatan
negara kalau boleh disentuh Yang Berhormat Pekan, apakah kronologi dan situasi yang
sebenar? Terima kasih.
