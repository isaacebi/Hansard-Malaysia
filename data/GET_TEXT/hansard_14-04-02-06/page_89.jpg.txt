DR.1.11.2021 79

Tuan Yang di-Pertua, saya mengalu-alukan cadangan kerajaan untuk
mengadakan Skim Jaminan Kredit Perumahan untuk memberi akses pembiayaan kepada
pekerja gig, pengusaha kecil dan petani yang sukar membeli rumah kerana tiada
pendapatan tetap sehingga menyebabkan mereka sukar mendapatkan pinjaman
perumahan.

Walaupun kerajaan bercadang untuk menyediakan jaminan sehingga RM2 bilion
untuk menyelesaikan masalah yang disebutkan, tetapi Yang Berhormat Menteri
Kewangan tidak menghuraikan perjanjian yang dicapai dengan bank sekiranya ada.
Apakah jenis dokumen yang dianggap cukup untuk bank memproses permohonan
pinjaman perumahan? Saya memohon Yang Berhormat Menteri Kewangan untuk
menyatakan terma dan syarat yang telah ditetapkan oleh bank untuk tujuan ini.

Izinkan satu minit lagi Tuan Yang di-Pertua.
Tuan Yang di-Pertua: Ya, ringkaskan.

Tuan Steven Choong Shiau Yoon [Tebrau]: Dalam inisiatif jamin kerja, saya
minta Yang Berhormat Menteri yang berkenaan untuk menyatakan secara terperinci
macam manakah RM4.8 bilion akan digunakan untuk menyediakan 600,000 peluang
pekerjaan sedangkan ekonomi kita dijangka berkembang antara 5.5. peratus hingga 6.5
peratus sahaja pada tahun 2022 yang bagi saya sangat optimistiknya.

01740

Ekonomi negara kita secara amnya tidak berubah banyak masih bergantung
kepada minyak petroleum, kelapa sawit atau minyak sawit dan sektor pembuatan yang
banyak bergantung kepada pekerja-pekerja asing. Justeru, kerajaan harus kemukakan
pelan tindakan induk bagi menyediakan 600,000 pekerjaan berjenis dalam sektor apa
serta bilangannya di bawah setiap sektor dan jenisnya. Dengan itu, saya mohon
menyokong. Terima kasih.

Tuan Yang di-Pertua: Terima kasih. Seterusnya Yang Berhormat Pulai. Saya
difahamkan bahawa Yang Berhormat Kota Raja memberi masa yang bertukar untuk beliau
kepada Yang Berhormat. Maka, Yang Berhormat 20 minit. Terima kasih.

5.41 ptg.

Dato’ Seri Haji Salahuddin bin Ayub [Pulai]: Terima kasih Tuan Yang di-Pertua.
Saya memulakan perbahasan belanjawan tahun ini dengan membaca sepotong ayat al-
quran, [Membaca sepotong ayat Al-Quran] yang bermaksud, “Sesungguhnya Allah SWT
memerintahkan supaya amanah itu diberikan kepada mereka yang ahlinya dan apabila
kamu menghukum di kalangan manusia maka hendaklah kamu menghukum dengan
seadil-adilnya’.

Tuan Yang di-Pertua, saya memulakan perbahasan pada petang ini dengan saya
berhasrat untuk melihat supaya negara kita ini akan menjadi sebuah negara yang
sejahtera, yang aman, yang boleh kita wariskan kepada anak-anak cucu ataupun generasi
kita akan datang tanpa mengira siapakah mereka. Oleh sebab, tanah bertuah pusaka kita
ini harus dipelihara dengan kita melihat kembali kepada beberapa isu pokok yang saya
rasa perlu dengan izin, to be revisited. Termasuklah Perlembagaan Negara yang kita
faham dan kita pertahankan pada hari ini. Maka, dengan sebab itulah Parlimen ini berdiri
di atas Perlembagaan yang diizinkan kita untuk melaksanakan kuasa-kuasa yang
diperuntukkan kepada rakyat Malaysia.

Reid Commission ataupun Suruhanjaya Reid ini ditubuhkan pada bulan Mac
tahun 1956. Pada ketika itu, negara di ambang kemerdekaan dan Tanah Melayu pada
waktu itu perlu kepada sebuah Perlembagaan untuk diguna pakai pada masa dan ketika
itu. Mungkin pada waktu itu tidak ada anak-anak tempatan yang berkelulusan undang-
undang. Belum ada lagi cerdik pandai, cendekiawan yang mampu menggubal sebuah
perlembagaan untuk negara kita sendiri.

Setelah 60 tahun lebih kita merdeka, setelah mengalami pelbagai proses budaya,
pendidikan, ekonomi dan sosiopolitik yang telah mengalami suatu pengalaman buruk baik
