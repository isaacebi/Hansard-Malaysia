DR.1.11.2021 87

Tuan Yang di-Pertua, saya bersetuju. Kita dengarlah ya, disebut ada 15 NGO dan
Institut Latihan Kemahiran Swasta dapat peruntukan RM3 juta. Belanja tidak ikut skop
membangunkan sosioekonomi kaum India. Seramai 15 NGO itu, siapa punya? Takkanlah
kementerian tidak boleh bentang dalam Dewan? Sebutlah NGO mana. Penemuan ini
disahkan oleh Jabatan Audit Negara. Jadi, kementerian perlu tampil.

Itu 15 NGO tadi belanja tidak ikut skop. 18 NGO lagi belanja hampir RM9 juta,
dokumen sokongan tidak ada langsung. Tidak ada dokumen sokongan. Apabila Audit
masuk, tidak ada dokumen sokongan, duit habis. Kumpulan sasaran tidak dapat, 18 NGO
diketahui. Seramai 18 NGO ini semak dengan pendaftaran NGO, Jabatan Pendaftaran
Pertubuhan Malaysia. Siapakah yang menduduki NGO ini?

Okey, saya ada senarainya satu atau dua. Tidak semua, ada satu dua yang
terlibat dengan orang politik tertentu, yang masih pegang jawatan. Hari ini pun ada lagi,
penjawat jawatan itu sudah pegang jawatan di peringkat eksekutif dalam Dewan ini tetapi,
jangan kita buat tuduhan. Saya ada maklumat, apabila Yang Berhormat Menteri jawab,
barulah saya akan kemukakan. Apakah benar si polan-si polan terlibat? Oleh kerana itu,
saya setuju bahawa sebahagian daripada pandangan Yang Berhormat Batu Kawan itu
dimasukkan dalam ucapan saya.

Tuan Yang di-Pertua, saya orang Kedah, Tuan Yang di-Pertua pun orang Kedah.
Yang Berhormat Menteri Besar kita ini secara konsisten sebut dia hendak tuntut duit
bayaran pajakan Pulau Pinang kepada Kedah ini RM100 juta. Duk sebut, kalau Pulau
Pinang tidak bagi, dia akan sekat sungai. Biar orang Pulau Pinang ini minum air selut.
Saya politik tidak lama sudah Tuan Yang di-Pertua, 27 tahun. Tidak pernah jumpa lagi
watak yang macam ini.

Seorang Ahli: [Ketawa]

Datuk Seri Saifuddin Nasution bin Ismail [Kulim-Bandar Baharu]: Pada saya,
biarlah bila sudah menjawat kedudukan itu, bercakap atas faktalah. Ada atau tidak
dokumen 1786 itu?

Baik, kalau saya kemukakan di sini Profesor Datuk Dr Ahmad Murad Merican dari
Institut Antarabangsa Pemikiran dan Tamadun Islam (ISTAC), Universiti Islam
Antarabangsa (UIA), tokoh sejarah. Dia kata dalam kajian dia, dokumen itu dia kata tidak
wujud. Jadi, tidak berbangkitlah soal pajakan. Saya pernah jadi ADUN Kedah, ADUN
Lunas. Memang dalam pembentangan Bajet Kedah tiap-tiap tahun ada pembayaran
pajakan Seberang Perai RM10,000. Sejumlah RM10,000 sekarang.

Dahulu mungkin bernilai 10,000 Sepanyol kah atau apa saya tidak tahu. Akan
tetapi, RM10,000. Hanya apabila Pakatan Harapan menjadi kerajaan, untuk tujuan itu
diberikan RM20 juta one-off pada masa itu. Akan tetapi, yang namanya pajakan itu, pakar-
pakar sejarah mengesahkan tidak ada dokumen ditemui. Takkanlah Yang Berhormat
Menteri Besar tidak boleh semak? Jadi, isunya adalah dia perlu hasil baharu.

Saya hendak syorkan begini. Di Kedah itu, di Ulu Muda tidak jauhlah dengan
tempat saya, kampung saya Pokok Sena, Kuala Nerang, akhirnya sampai ke kawasan
Ulu Muda. Kawasan hutan itu adalah hutan dara. Beratus-ratus tahun, besar 25,000
hektar. Jika Kerajaan Negeri Kedah tidak dibenarkan tebang hutan, tebang balak sebab
di situ punca sungai, empangan yang memberikan 96 peratus kepada bekalan keperluan
air Kedah, 80 peratus kepada keperluan air Pulau Pinang, 70 peratus kepada keperluan
air Perlis untuk pengairan sawah padi, untuk menjadi sumber air bersih. Banyak
kepentingan— untuk mengawal banjir.

Kalau tidak dibenarkan tebangan itu, kerajaan negeri boleh mengangkat kepada
Kementerian Alam Sekitar dan Air supaya dibincangkan pampasan yang munasabah,
harga kepada Kedah mengekalkan kawasan hutan tidak boleh tebang, maka Kerajaan
Persekutuan perlu pertimbangkan pampasan yang munasabah. Kalau sudah ada
perjanjian ataupun pemberian lesen balak kepada syarikat, tidak kiralah oleh Kerajaan
Negeri Kedah terdahulu atau sekarang, maka pampasan juga harus ditimbangkan supaya
kehilangan hasil oleh Kerajaan Negeri Kedah itu ditampung dengan pampasan.
