DR.1.11.2021 85

Kalau minyak botol itu bukan minyak subsidi. Saya bercakap tentang minyak
subsidi. Sebanyak 60 juta beg satu kilo yang dijual dengan harga RM2.50, hari ini boleh
berlaku di luar kerana kerajaan ada polisi subsidi. Ketika harga minyak masak meningkat
tinggi sekarang ini CPO sudah lebih 5,000 dan itu menyebabkan selama kerajaan
mengekalkan dasar subsidi ini selama itulah tanggungan kewangan kerajaan semakin
membengkak.

Saya kira cadangan saya sudah sampai masanya kerajaan menimbangkan
sistem yang saya panggil sebagai dua peringkat harga. Negara kita ini sebenarnya
mengeluarkan dan menghasilkan lebih 20 juta tan metrik minyak sawit dan itu mewakili 30
peratus daripada pasaran dunia. 20 juta metrik tan. Sebanyak 95 peratus kita eksport. Itu
memberi kelegaan kepada penanam kelapa sawit dan syarikat-syarikat. Hanya lima
peratus sahaja minyak sawit itu digunakan untuk domestik termasuk buat minyak masak.

Jadi kalau sistem dua harga ini, peringkat dua harga untuk pasaran eksport
gunakan harga pasaran, tetapi untuk kegunaan dalam negeri jangan ikut harga pasaran.
Itu akan menyebabkan RBD palm olein harganya rendah dan apabila pengilang minyak
masak membeli RBD palm olein dari refinery minyak sawit, dia beli dengan harga rendah
dan itu akan menurunkan harga minyak masak dan melegakan beban tanggungan subsidi
kerajaan. Saya fikir sudah sampai masanya.

Oleh sebab itu semasa dialog dengan Menteri Kewangan dalam sesi libat urus
sesuai dengan semangat MoU, saya bertanya secara khusus berapa tanggungan
sekarang untuk subsidi minyak masak. Itu harganya hampir RM1 bilion sekarang. Besar.
Itu belum masuk subsidi minyak dan gas. Itu mungkin sampai RM8 bilion dah sahabat
saya dari Paya Besar boleh mengesahkan.

Jadi, di satu sisi beban subsidi itu tujuannya murni, untuk merendahkan harga
barang dan melegakan kehidupan rakyat tetapi pada masa yang sama model ini tidak
sustainable kalau kita tidak melakukan anjakan. Saya berpendapat sudah sampai
masanya pendekatan dua peringkat harga ini dimulakan. Pertama.

Kedua, minyak masak yang sudah digunakan, used cooking oil ini pasaran runcit
di luar sana, satu kilo harganya RM4.10. Permintaan terhadap minyak masak yang sudah
guna ini sangat tinggi. Di pasaran Eropah dan Amerika Syarikat sebab dia bahan utama
untuk membuat biodiesel. Jadi, saya sudah menjangkakan bahawa sahabat saya dari
Kementerian Perdagangan Dalam Negeri dan Hal Ehwal Pengguna sudah tentu berdepan
dengan tugas penguat kuasa yang semakin mencabar sebab mereka mesti kawal
ketirisan.

Apabila kementerian memberikan lesen repacked ataupun pembungkus kepada
syarikat-syarikat untuk membungkus minyak masak di bawah skim subsidi, dia hanya
boleh jual dengan harga RM2.50. Akan tetapi kalau peniaga minyak masak sudah guna,
used cooking oil ini menunggu di pintu kilang dia. “Jual kepada saya dengan harga
RM4.10...”. Pada ketika dia cuma boleh dapat RM2.50 sekilo daripada pemborong. Ini
ujian keimanan dia yang sangat luar biasa, teruji. Sebab peniaga minyak masak sudah
guna ini dia ambil dan dia akan campur dan dia jual ke luar negara untungnya berlipat kali
ganda.

Ketika kita keluarkan subsidi hampir RM1 bilion tidak sampai kepada sasaran
sebab ada kemungkinan, saya tidak buat tuduhan. Akan tetapi saya fikir ketika menjawab
nanti Yang Berhormat Menteri boleh mengesahkan. Saya boleh merasakan bahawa
berlaku di bawah sana kalau penguatkuasaan tidak dilakukan dengan baik ini akan
menyebabkan ketirisan subsidi, ketirisan minyak masak yang sudah dibungkus kepada
peniaga yang membeli untuk tujuan dibuat minyak masak campuran untuk dijual kerana
harganya lebih mahal di pasaran antarabangsa. Jadi, saya menganjurkan supaya langkah
penguatkuasaan ini akan dapat ditingkatkan dengan lebih baik lagi.

Tuan Yang di-Pertua, saya beralih kepada isu MITRA. Kenapa saya sebut ini
Tuan Yang di-Pertua? Kawasan saya ini pengundi India agak signifikan. Sebahagian
besarnya adalah masih lagi berada di lantai bawah kerak kemiskinan. Itu hakikatlah bila
kita turun, semua kita dalam Dewan ini jadi wakil rakyat, pusat khidmat kita ini akan ada
