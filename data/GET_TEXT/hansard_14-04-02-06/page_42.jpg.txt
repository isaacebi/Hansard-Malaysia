32 DR.1.11.2021

sebab itu ada desakan tentang gaji minimum kerana produktiviti itu meningkat tetapi kadar
upah masih rendah. Cuba Kementerian Kewangan dan Kementerian Sumber Manusia,
kaji syarikat-syarikat yang mencatat keuntungan bilion ringgit. Apakah catatan keuntungan
bilion ringgit itu ada sedikit pulangan kepada golongan pekerja? Ini tidak berlaku.
Maknanya, produktiviti dan keuntungan hanya milik syarikat termasuk bank-bank tetapi
kadar upah pekerja masih di tahap yang lama.

Dato’ Abdullah Sani bin Abdul Hamid [Kapar]: Yang Berhormat Port Dickson,
boleh mencelah? Terima kasih Yang Berhormat Port Dickson. Terima kasih Tuan Yang
di-Pertua.

Meneliti daripada hujahan yang dibuat oleh Yang Berhormat Port Dickson,
sebenarnya gaji minimum ini disasarkan pada lantainya paling rendah tetapi keperluan itu
tidak diambil kira langsung. Jadi, maka demikian, kalau kita melihat dan membuat
perbandingan dengan pekerjaan yang direncanakan oleh kerajaan itu, sebenarnya
menepati dalam bajet yang ada pada hari ini.

Oleh sebab itu kalau kita tengok Rancangan Malaysia Ke-12, ia mengatakan
bahawa isi-isi rumah pada Rancangan Malaysia Ke-12 itu ialah berjumlah 10,000 isi-isi
rumah tetapi langkah ke arah itu tidak dibuat. Begitu juga peranan kementerian-
kementerian lain seperti MITI, industri lain yang membolehkan ruang pekerjaan itu
dijelmakan tetapi tidak berlaku begitu.

Dalam bajet pun tidak ada yang menjurus kepada menambah pendapatan dan
menjadikan pekerja itu profesional. Apakah Yang Berhormat Port Dickson bersetuju
bahawa langkah yang kerangka itu tidak langsung disentuh dalam bajet ini untuk
membolehkan peningkatan pendapatan? Terima kasih Yang Berhormat Port Dickson.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kapar.

Dato’ Seri Anwar bin Ibrahim [Port Dickson]: Kesatuan-kesatuan sekerja, itu
nampak perakui apa yang disebut oleh Yang Berhormat Kapar. Oleh sebab itu nampak
Yang Berhormat Kapar marah sikit ini sebab kepentingan pekerja itu sangat minimum
ditekankan dan tidak ditekankan soal keperluan menaikkan kadar upah.

Oleh sebab disentuh tadi, maka saya hendak disebut di sini umpamanya, gaji
permulaan bagi individu bujang yang lepasan SPM, RM1,200. Itu jauh lebih rendah
daripada gaji minimum. Diploma RM1,500 sehingga RM1,800, masih lagi belum sampai
kadar. ljazah sarjana muda, masih di tahap di antara RM2,000 hingga RM3,000.

Oleh sebab itu saya sentuh tadi, selepas menyesuaikan diri dengan inflasi, gaji
permulaan bulanan sebenar bagi kebanyakan graduan baharu menurun sejak tahun 2010.
Seorang graduan baharu dengan diploma, saya sebut tadi gaji, manakala pemegang
ijazah, penurunan itu agak ketara. Ini kalau kita lihat Laporan Tahunan Bank Negara sejak
tahun 2018. Ini satu hal yang sangat membimbangkan dan dikhuatiri akan menyebabkan
dan menimbulkan masalah.

Oleh sebab itu pada tahun 1961, Allahyarham Profesor Diraja Ungku Aziz sebut
tentang Sarong Index. Hendak nilai kadar kemiskinan daripada berapa sarung. Masa itu
di desa terutamanya orang Melayu, ada satu sarung, maksimum ada dua sarung. Oleh
sebab itu dibuat kajian tentang Sarong Index terutamanya di Mersing, di Kuala Semantan
dan beberapa tempat lain.

Sekarang Menteri Kewangan tambah indeks tuala wanita. Itu satu-satu inisiatif
yang baik sebab ia menunjukkan keparahan. Maknanya tahap kemiskinan termasuk bagi
yang mempunyai pekerjaan. Gaji RM2,000 dengan anak lima orang, tinggal di Kuala
Lumpur, jadi terpaksa ada insentif ataupun bantuan tuala wanita.

Tuan Haji Ahmad bin Hassan [Papar]: Tuan Yang di-Pertua, Papar minta
pencelahan.

Dato’ Seri Anwar bin Ibrahim [Port Dickson]: Ini indeks tuala wanita sekarang.

Tuan Haji Ahmad bin Hassan [Papar]: Papar minta pencerahan.
