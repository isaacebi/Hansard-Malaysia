DR.1.11.2021 33

Timbalan Yang di-Pertua [Dato’ Mohd Rashid Hasnon]: Sila Yang Berhormat
Papar, sila.

Tuan Haji Ahmad bin Hassan [Papar]: Terima kasih Tuan Yang di-Pertua. Saya
menyambut baik jumlah peruntukan sebanyak RM332.1 bilion yang baru diumumkan.
Akan tetapi, Ketua Audit Negara menyebut sebanyak RM98.058 bilion atau 50.4 peratus
daripada keseluruhan hutang berjumlah RM194.55 bilion pinjaman baharu kerajaan
digunakan untuk membayar balik prinsipal hutang pada tahun 2020. Sebetulnya, hutang
dibayar oleh lebihan hasil yang ada. Bukan korek lubang baharu, tutup lubang lama. Ini
tidak akan berakhir dan hutang kita akan sentiasa bertambah sampai bila-bila.

Soalan saya Tuan Yang di-Pertua, apakah pendapat Yang Berhormat tentang
perkara ini dan apakah penyebabnya? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Papar.

Dato’ Seri Anwar bin Ibrahim [Port Dickson]: Yang Berhormat Papar ini luar
biasa. Saya sentuh sahaja nota ini, terus dia soal. Saya sebut pasal nota Ketua Audit
Negara ini iaitu hutang Kerajaan Persekutuan 2020, sebanyak 62 peratus daripada KDNK
dan jumlah RM98.058 bilion itu, 50.4 peratus untuk membiayai bayaran balik prinsipal
pinjaman yang telah matang.

Akan tetapi tentulah Menteri Kewangan sekarang tidak boleh dibebankan dengan
permasalahan ini kerana ini adalah tanggungan yang menimpa kerajaan yang ditanggung
oleh beliau. Akan tetapi cabaran kepada Kementerian Kewangan ialah menentukan
supaya hal ini boleh ditangani dengan bijak melalui pengurusan kewangan yang lebih teliti.
Hentikan ketirisan, boros, rasuah dan menjimatkan belanja kerajaan walaupun kita tahu
dalam menangani COVID-19 dan untuk memacu pertumbuhan yang lebih segar-bugar,
perlu ada suntikan dana tambahan.

Oleh sebab itu kita menyokong dana COVID-19, dana untuk Kementerian
Kesihatan Malaysia dan kita ada pertimbangan sepertimana yang disebut oleh Yang
Berhormat Papar dengan beberapa perbelanjaan yang saya akan sebut di sini iaitu yang
dikaitkan dengan off-budget agencies ini, off-budget expenditure.

Ini jangan pandang ringan sebab selalunya Menteri ataupun Perdana Menteri
akan menyebut, ini tidak melibatkan dana kerajaan. Ini satu yang keliru, mengelirukan
kerana tidak benar sama sekali. Ada kenyataan bahawa belanja berbilion-bilion itu tidak
akan menyentuh dana kerajaan. la akan balik kepada kerajaan.

Oleh sebab itu saya hendak ungkit di sini, Laporan Ketua Audit Negara terbaharu
dan juga melibatkan Majlis Keselamatan Negara yang dipengerusikan oleh Perdana
Menteri pun bocor. Jadi, kalau ini tidak dapat kita kawal, jadi kita sebut RM100 kepada
guru, guru tepuk tangan. Belanja RM200 kepada pekerja, kita suka. Bagi tuala wanita,
baik tetapi yang bilion dan ratusan juta ringgit yang bocor ini, ini patut ditangani terlebih
dahulu.

Inilah sebabnya mengapa Laporan Ketua Audit Negara itu harus diambil tindakan
oleh kerajaan sama ada ia dipengerusikan oleh Perdana Menteri atau Menteri Kewangan,
memastikan semua persoalan yang dibangkitkan tadi dijawab dan siapa yang
bertanggungjawab. Apakah dia Yang Berhormat Menteri, KSU atau pengarah jabatan,
mesti dipertanggungjawabkan atas kebocoran dan ketirisan ini. [Tepuk]

01220

Kalau tidak, tahun depan keluar lagi laporan yang sama. Tuan Yang di-Pertua
tahu bahawa ini adalah hal yang dibahaskan setiap tahun sejak Parlimen ini diwujudkan.
Akan tetapi tidak ada perubahan. Kalau kita baca, saya ingat lagi buku /ntellectuals in
Developing Societies - Professor Dato’ Dr. Syed Hussein Alatas. Ada rujukan kepada
Laporan Ketua Audit Negara pada masa itu tahun 60-an atau awal 70-an, akhir 60-an tak
salah saya tentang kebocoran-kebocoran ketirisan ini. Ada tindakan-tindakan diambil
tetapi kebocoran bertambah, bertambah!
