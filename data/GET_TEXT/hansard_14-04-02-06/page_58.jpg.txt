48 DR.1.11.2021

bermakna nilai sekitar RM25 bilion telah dihapuskan dari pasaran kita dan akhirnya yang
menanggung kerugian ini adalah rakyat secara langsung atau tidak langsung melalui
tabung-tabung simpanan rakyat seperti KWSP, ASB, Tabung Haji serta unit trust.

Saya juga bimbang bahawa langkah kerajaan untuk mengenakan cukai bagi
rakyat serta syarikat yang memperoleh pendapatan dari sumber luar negara juga akan
memakan diri. Dahulu kita mengecualikan pendapatan ini sebab kita faham mereka juga
akan dikenakan cukai di negara sumber dan kita ingin menggalakkan pendapatan mereka
akan dibawa balik untuk dilabur dan digunakan untuk ekonomi tempatan. Sekiranya
langkah mengenakan cukai ke atas pendapatan luar negara menjadi realiti, saya bimbang
bahawa syarikat-syarikat akan pilih untuk simpan pendapatan mereka di luar negara, di
negara sumber untuk elak cukai bagi kali kedua di Malaysia.

Kehilangan dana ini dari ekonomi tempatan akan pasti menjejaskan
pembangunan negara kita. Sebaliknya, saya cadangkan kerajaan melaksanakan
pengampunan cukai atau amnesty dan pelepasan cukai bagi mereka yang bawa balik
dana yang disimpan mereka di luar negara dengan syarat 30 peratus daripada dana yang
dibawa pulang dilabur di pasaran ekuiti hartanah atau perniagaan tempatan pada tahun
pertama ianya dibawa balik. Pemulangan dana-dana besar mampu menjadi satu suntikan
kepada ekonomi tempatan yang pasti menguntungkan negara.

Sekiranya matlamat perbelanjaan kerajaan yang besar ini adalah untuk menjana
peluang pekerjaan yang baharu dan memulihkan ekonomi serta menambah pendapatan
kerajaan. Ada banyak lagi cara selain memperkenalkan cukai-cukai tersebut. Sebagai
contoh ialah pengecualian cukai jualan bagi kereta serta pengecualian cukai dan duti bagi
kereta-kereta elektrik. Apakah matlamat kerajaan untuk meringankan beban ke atas
pengguna atau membantu menaikkan keuntungan sektor automotif serta bank yang akan
memberi pinjaman? Adakah orang kaya yang akan membeli kereta bernilai RM300,000
ke atas akan lebih digalakkan untuk membeli kereta mewah jika dikecualikan cukai jualan
sebanyak 10 peratus ini? Tidak! Mereka yang kaya akan tetap beli juga.

Oleh sebab itu saya sarankan kerajaan untuk hadkan pengecualian cukai jualan
kereta kepada kereta bernilai RM250,000 sahaja agar kerajaan masih dapat memungut
cukai bagi penjualan kereta mewah untuk menambah pendapatan negara. Begitu juga
dengan pengecualian duti setem bagi sektor hartanah, hartanah yang bernilai RM2 juta
ke atas tidak patut diberi pengecualian tersebut, malah kerajaan boleh menaikkan kadar
duti atau surcharge bagi pembeli asing ke atas hartanah mewah seperti yang
dilaksanakan di negara Hong Kong dan Singapura.

Satu langkah lagi ialah kerajaan boleh menambahkan jumlah permit dan lesen
bagi pelbagai jenis perniagaan yang kini sedang dikawal untuk menaikkan persaingan,
mengelak cartel yang mungkin sudah terbina dan menggalakkan penerima-penerima
lesen atau permit baharu untuk melabur, memulakan perniagaan dan mengambil pekerja
baharu dalam skala besar-besaran.

01510

Cukai durian runtuh serta sedia ada ke atas penjualan minyak sawit juga boleh
dinaikkan secara berperingkat atau multitier. Sebagai contoh, kadar cukai durian runtuh
akan menjadi lebih tinggi sekiranya harga minyak sawit mencecah RM4,000 satu tan,
RM5,000 satu tan dan seterusnya. Ini tidak memberi impak yang besar kepada peneroka
sebab ini adalah berdasarkan minyak sawit yang sudah diproses dan bukan buah tandan
segar. Apabila harga minyak sawit tinggi, impak kenaikan kadar cukai pada syarikat
perladangan yang besar juga tidak begitu ketara.

Wang yang diperoleh daripada kadar cukai durian runtuh yang lebih tinggi boleh
dikhususkan semula kepada syarikat-syarikat sawit sebagai subsidi untuk menaikkan gaji
pekerja ladang sawit serta perbelanjaan untuk menambah baik keadaan kediaman, fasiliti
dan persekitaran dalam ladang. Pada ketika ini, ramai warga tempatan kurang berminat
untuk menggantikan pekerja asing di ladang sawit sebab gajinya masih rendah dan
keselesaan hidup dalam ladang sawit kurang menarik.

Jika corak hidup dalam ladang dan gaji yang lebih menarik ditawarkan, saya
percaya lebih ramai warga Malaysia akan berminat bekerja dalam sektor ini. Sekali gus
