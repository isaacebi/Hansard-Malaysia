34 DR.1.11.2021

Saya sentuh hal-hal yang saya kata off-budget kerana ada anggapan oh! Kita tak
ada. Ini yang off-budget adalah dana yang tambahan, tidak ada kena mengena dengan
kerajaan. Saya hendak sebut, ini adalah satu kesilapan kerana tanggungan akan balik
kepada kerajaan. Contoh terbesar dan terkenal seantero dunia adalah 1MDB. 1MDB ini
dirangka oleh kerajaan pada masa itu dikatakan off-budget tetapi sepertimana kita tahu
bayarannya sehingga akhir Jun 2021, baki hutang 1MDB kekal pada RM32 bilion. Siapa
bayar?

Syarikat bayar? Kerajaan. Jadi, kalau kata tanggungan ini tak ada kena mengena
dengan kerajaan, tidak benar. Kerajaan telah menjelaskan sebanyak RM12.8 bilion
komitmen kewangan dan bayaran khidmat hutang 1MDB. RM10 bilion daripada jumlah ini
dijelaskan melalui pinjaman dan pendahuluan kepada kerajaan atau MKD manakala
bakinya akaun amanah.

Jadi, tidak boleh kita pandang ringan, ada orang mengatakan tak ada apa-apa,
1MDB ini fitnah, fitnah apa ini? Kita kena bayar RM32 bilion, ini wang siapa? Ini sebabnya
mengapa saya ingin tekankan, kita pertanggungjawabkan kerajaan dan Menteri
Kewangan khususnya, bila ada pelaksanaan program-program besar umpamanya
pelaksanaan 5G yang diterajui oleh Digital Nasional Berhad yang sangat kabur, tidak ada
penjelasan teliti apa proses tendernya, mengapa dipilih satu syarikat dan mengapa
kosnya itu melambung.

Ada yang kata RM11 bilion, ada yang kata RM15 bilion, ada yang menyatakan
mungkin mencecah RM28 bilion untuk menambah baik rangkaian 4G yang ada. Kita nak
tahu negara mana yang lakukan ini, Korea memang terbatas. Mengapa kita dalam
keadaan orang susah, orang menganggur, orang miskin, sekolah tidak ada kemudahan,
lap-top tak cukup. Kita hendak tumpu puluh bilion kepada ini yang akan dibayar dalam
beberapa tahun kalaupun ada ruang, tujuh tahun. Selepas itu, bayarannya terlalu tinggi
kerana saya tidak percaya perolehan pulihan daripada syarikat itu katanya tidak
membebankan.

Sama ada akan bebankan pengguna atau bebankan kerajaan kerana jaminan
hutang yang sedemikian. Apa yang penting...

Tuan Syed Ibrahim bin Syed Noh [Ledang]: Yang Berhormat Port Dickson...

Dato’ Seri Anwar bin Ibrahim [Port Dickson]: Proses tender harus ada dan
harus telus dan kita hendak tahu syarikat mana yang terlibat, syarikat ejen mana yang
terlibat, VIP mana yang terlibat, yang ini harus dimaklumkan kepada rakyat kerana
akhirnya rakyat bertanggungjawab.

Tuan Ahmad Fahmi bin Mohamed Fadzil [Lembah Pantai]: [Bangun]

Tuan Syed Ibrahim bin Syed Noh [Ledang]: Yang Berhormat Port Dickson,
Ledang.

Tuan Ahmad Fahmi bin Mohamed Fadzil [Lembah Pantai]: Yang Berhormat
Port Dickson.

Tuan Syed Ibrahim bin Syed Noh [Ledang]: Ledang.

Dato’ Seri Anwar bin Ibrahim [Port Dickson]: Saya tahu daripada maklumat
terakhir terkini daripada dalaman, operating cost DNB itu telah mencecah RM18.9 bilion.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Ledang.

Tuan Syed Ibrahim bin Syed Noh [Ledang]: Ya, terima kasih Presiden. Terima
kasih Yang Berhormat Port Dickson. [Ketawa] Adakah Yang Berhormat Port Dickson
bersetuju bahawa antara perkara penting berkenaan dengan pengurusan negara ini ialah
berkenaan dengan perkara-perkara yang di luar daripada belanjawan ataupun bajet. Tadi
Yang Berhormat Port Dickson telah sebut off-budget ini adalah satu perkara yang kita
anggap boleh mencengkam kembali kepada pengurusan negara dan boleh sebenarnya
akhirnya menyebabkan masalah dan bebanan kepada negara dan juga kepada rakyat.
