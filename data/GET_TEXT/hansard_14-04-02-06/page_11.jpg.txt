DR.1.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 1 November 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Haji Shabudin Yahaya [Tasek Gelugor] minta Menteri Sumber Manusia
menyatakan apakah kadar upah yang tinggi menjadi punca ramai rakyat Malaysia
sanggup bekerja secara haram di Australia dan Korea Selatan dan apakah tindakan yang
diambil bagi mengelakkan lebih ramai rakyat Malaysia menjadi buruh paksa di negara-
negara terbabit.

Timbalan Menteri Sumber Manusia [Datuk Haji Awang bin Hashim]:
Bismillahi Rahmani Rahim. Assalamualaikum warahmatullahi wabarakatuh. Terima kasih
Tuan Yang di-Pertua. Terima kasih kepada Yang Berhormat Tasek Gelugor yang
membangkitkan soalan berkenaan dengan rakyat Malaysia yang secara illegal ke
Australia dan Korea Selatan.

Jadi, sudah menjadi kelaziman kepada kita tarikan gaji yang tinggi di luar negara,
terutamanya negara-negara maju merupakan salah satu tarikan utama rakyat Malaysia
dan juga mana-mana negara yang sanggup bekerja di luar negara, contohnya di Australia
dan juga Korea Selatan, yang mana gaji minimum di Australia ialah sebanyak AUD20.33
sejam, iaitu dianggarkan bersamaan dengan RM84.28. Manakala di Korea Selatan pula
kadar gaji minimum sejam adalah USD8 sejam yang dianggarkan bersamaan dengan
RM33.00 sejam.

Kadar upah yang tinggi ini secara tidak langsung telah menarik pencari kerja
tempatan untuk bekerja di luar negara. Jadi, bagi mengatasi masalah eksploitasi ke atas
rakyat Malaysia yang ingin bekerja di luar negara, kerajaan melalui Kementerian Sumber
Manusia (KSM) melalui akta yang telah diadakan iaitu Akta Agensi Pekerjaan Swasta
1981 (Akta 246) telah memperuntukkan mana-mana syarikat yang ingin menjalankan
aktiviti merekrut pencari kerja tempatan untuk bekerja di luar negara perlu memperolehi
lesen kategori ‘B’ atau ‘C’ di bawah akta tersebut.

Akta 246 turut memperuntukkan bahawa tiada seorang pun boleh menjalankan
aktiviti merekrut, melainkan jika telah diberikan satu lesen di bawah akta tersebut. Jadi,
inilah tindakan kerajaan untuk kita melindungi pekerja-pekerja kita yang ingin bekerja di
luar negara. Melalui peruntukan tersebut, semua agensi pekerjaan swasta yang berlesen
hendaklah menjalankan kerja mengikut terma-terma yang ditetapkan oleh Kerajaan
Malaysia secara sah.

Sehubungan itu, pencari kerja tempatan yang berhasrat untuk bekerja di luar
negara dinasihatkan untuk menggunakan khidmat agensi pekerjaan swasta berlesen yang
mendaftar di bawah Kementerian Sumber Manusia yang dikawal oleh Kementerian
Sumber Manusia.
