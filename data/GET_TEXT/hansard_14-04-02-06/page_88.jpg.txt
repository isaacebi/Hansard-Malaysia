78 DR.1.11.2021

Mac tahun lepas? Saya bercadang mereka dibenarkan beroperasi dengan SOP yang
ketat.

Tuan Yang di-Pertua, saya ucapkan syabas kepada kerajaan yang memberi
tumpuan kepada perkara-perkara yang selama ini tidak diberikan perhatian yang
mencukupi. Banyak yang telah dicadangkan dalam Belanjawan 2022 bagi wanita, OKU,
warga emas, kanak-kanak dan belia untuk membantu mereka pasca pandemik.

Dalam konteks sukan, peruntukan khas dicadangkan untuk atlet OKU dan
pemain-pemain eSports oleh sebab mereka berjaya memungut pingat emas di Paralimpik
dan mencapai kecemerlangan di kejohanan antarabangsa. Malangnya, saya tidak melihat
banyak yang dibentukkan untuk membangunkan pemenang pingat emas di sukan
Olimpik. Saya dapat tahu bahawa elaun latihan diberikan kepada setiap pelatih (trainee)
adalah maksimum RM800 dan mungkin kurang. Tanpa insentif atau elaun yang menarik
untuk memotivasikan anak muda dalam sukan, bagaimanakah kita hendak memenangi
pingat emas di sukan Olimpik?

Tuan Yang di-Pertua, saya minta Yang Berhormat Menteri Kewangan
memberikan penjelasan terperinci sebab untuk mengenakan cukai pendapatan kepada
pemastautin di Malaysia ke atas pendapatan yang terbit daripada sumber luar negara dan
diterima di Malaysia mulai 1 Januari 2022. Sebanyak 400,000 warga Malaysia yang
bekerja di Singapura dan berulang alik setiap hari sebelum PKP akan terjejas.

Mereka sudah membayar cukai ke Singapura dan akan dikenakan cukai lagi pada
pendapatan yang sama. Walaupun cukai yang telah dibayar di Singapura dapat dituntut
balik secara kredit terhadap cukai yang dikenakan, akan tetapi kadar cukai di Malaysia
lebih tinggi berbanding dengan Singapura. Maka, sudah pasti mereka yang hantar atau
bawa balik duit untuk membayar ansuran pinjaman rumah dan kereta serta kos harian
tetap akan dikenakan cukai lebih kurang 10 peratus mengikuti pengiraan saya.

Tuan Yang di-Pertua, mereka yang kerja di Singapura berulang alik hari-hari
bukan senang. Mereka juga sudah menyumbang banyak kepada ekonomi negara kita
khususnya di Johor Bahru. Justeru, saya memohon agar cadangan ini ditarik balik oleh
Kementerian Kewangan.

Tuan Yang di-Pertua, ada banyak syarikat besar yang tersenarai di bursa sudah
menguntungkan banyak dan nilai saham mereka pun sudah naik dengan kadar yang
ketara sehingga market capitalization dengan izin, syarikat-syarikat ini bertambah banyak
kali ganda. Justeru, cadangan kerajaan untuk memperkenalkan cukai khas pada kadar 33
peratus secara one-off kepada syarikat-syarikat dengan pendapatan bercukai yang
melebihi RM100 juta adalah munasabah bagi saya dan tidak keterlaluan memandangkan
keuntungan yang besar dijanakan semasa pandemik.

Semua lapisan masyarakat memainkan peranan penting memerangi pandemik
COVID-19. Semua sudah memberi sumbangan dari segi makanan, PPE, sanitizer, duit
dan lain-lain. Maka, syarikat-syarikat yang beruntung besar harus memikul sebahagian
kos negara bagi membendung pandemik ini.

Oleh sebab perbelanjaan Belanjawan 2022 ini adalah yang terbesar dalam
sejarah dan kemungkinan pada masa yang akan datang akan bertambah lagi, saya
bercadang cukai harta pusaka (inheritance tax) harus dipertimbangkan untuk dikenakan
kepada si mati yang sudah melepaskan kewarganegaraan Malaysia untuk menjadi
warganegara lain dan juga dikenakan atas si mati yang bukan warganegara kita. Akan
tetapi untuk warganegara kita, harus dikecualikan.

Tuan Yang di-Pertua, ramai warga tertarik kepada projek Jaminan Bekalan
Makanan khususnya pembangunan industri akuakultur dan estet, kilang-kilang di Johor.
Lagi satunya cadangan kerajaan yang menarik adalah tanah terbiar dan _ tidak
dibangunkan milik Kerajaan Persekutuan dan tanah rizab Melayu boleh disewakan bagi
projek pertanian atau perniagaan. Saya memohon Yang Berhormat Menteri-menteri yang
berkenaan untuk memberikan maklumat yang terperinci mengenai kelayakan, terma dan
syarat yang perlu dipenuhi supaya satu permohonan akan dipertimbangkan. Saya juga
minta penjelasan, jenis apa akuakultur, pertanian dan perniagaan yang digalakkan oleh
kerajaan.
