80 DR.1.11.2021

akhirnya, kita mengakui bahawa inilah negara kita sama ada kita suka ataupun kita tidak
suka, inilah negara yang mesti kita pertahankan yang kita akan perbaiki dengan sistem
Demokrasi Berparlimen dan Raja Berperlembagaan yang terus akan kita pertahankan.

Maka dengan itu, saya rasa telah sampai masanya beberapa artikel yang menjadi
tunggak kepada negara ini perlu dilihat kerana Tuan Yang di-Pertua, saya cukup yakin
dan percaya telah ramai anak-anak Malaysia sama ada mendapat pendidikan dalam
negeri dan luar negara berkelulusan undang-undang termasuk Tuan Yang di-Pertua
sendiri dan rakan-rakan yang ramai dalam Dewan yang mulia ini dan bekas-bekas hakim,
bekas-bekas peguam yang termasyhur yang saya rasa boleh duduk yang mungkin kita
boleh tubuhkan satu Suruhanjaya Diraja bagi melihat kembali secara holistik tentang
perkara-perkara yang relevan dan perkara-perkara yang tidak relevan yang kita mesti
mengubah dan mesti ada political will, keberanian politik untuk mengubah demi masa
depan negara kita.

Saya sempat meneliti dua karya, yang pertamanya The Tun Sufian Legacy dan
The Malaysian Constitution tulisan Profesor Aziz Bari yang telah mengungkap beberapa
perkara penting dan tidaklah menjadi suatu dosa atau kesalahan untuk perlembagaan
negara ini diubah dipinda mahupun dikritik kKerana ia adalah suatu perkara yang dinamik.
la bukan suatu kitab kuno yang tidak memerlukan perubahan.

Negara memerlukan perubahan, Parlimen memerlukan perubahan dan kita rakyat
Malaysia yang ada pada hari ini mengalami pelbagai proses sosioekonomi kita
termasuklah masa depan rakan-rakan kita dari Sabah dan Sarawak yang seharusnya dan
kita pastikan akan merasakan anak-anak cucu mereka nanti Malaysia adalah sebuah
negara impian mereka. Negara yang menjadi idaman kita semua dan merasa selamat
dan adil untuk didiami buat selama-lamanya sehingga hari kiamat.

Maka dengan itu Tuan Yang di-Pertua, saya merasakan contohnya kuasa-kuasa
Peguam Negara sebagai contoh di mana Peguam Negara bukan individu saya tidak
bermaksud individu tetapi jawatan Peguam Negara itu yang diberikan kuasa yang terlalu
besar dan luas. Kenapa? Sebab bila Lord Reid dan pasukannya pada waktu itu
menggubal Perlembagaan itu, dia kena fikir selepas dia meninggalkan ataupun negara
kita diberikan kemerdekaan ramai lagi pegawai-pegawai Inggeris sama ada secara
kontrak ataupun masih lagi menjadi pegawai kerajaan ataupun bekerja di syarikat-syarikat
swasta yang mungkin akan tinggal dalam negara kita buat beberapa ketika.

Maka, sentimennya pada waktu itu mesti ada untuk so-called protection untuk
melindungi pegawai-pegawai Inggeris pada waktu itu sekiranya mereka melakukan
kesalahan dan AG yang pada waktu itu yang pertama adalah juga seorang Inggeris.
Maka, keluasan kuasa itu...

Dato Sri Alexander Nanta Linggi: [Bangun]

Dato’ Seri Haji Salahuddin bin Ayub [Pulai]: Oh! Yang Berhormat Menteri
minta.

Tuan Yang di-Pertua: Ya, boleh.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Tuan Yang di-Pertua, ini luar biasalah dalam isu tadi. Saya
rasa terpanggil mendengar hujah-hujah daripada Yang Berhormat ini tadi. Memang saya
rasa terpanggil sebagai orang Sarawak dan Sabah tadi disebutkan political will dan
sebagainya kita merasakan apabila kita mewujudkan negara kita dari mulanya.
Kesemuanya ada harapan kita supaya kehidupan kita sejahtera, aman damai,
keharmonian dan sebagainya.

Isu yang terkini saya pun rasa tersepit sebab itu saya memberanikan diri Tuan
Yang di-Pertua berdiri di sini, isu jenama Timah ini. Bolehkah Yang Berhormat bantu saya
bawalah apa kata rayulah kepada Ahli-ahli Yang Berhormat dan juga yang dari Amanah
yang ada kita dengar baru-baru ini ada hendak mewujudkan liquor dasar, polisi liquor dan
sebagainya dan juga desakan daripada Parti Amanah.
