4 DR.1.11.2021

2. Puan Nurul Izzah binti Anwar [Permatang Pauh] minta Menteri Kesihatan
menyatakan:
(a) usaha kementerian mengawal selia semua program HPV DNA

yang sekarang ini sebahagian kecilnya dijalankan LPPKN; dan

(b) komitmen kementerian memastikan kesemua pelajar berusia
13 dan 14 tahun yang terlepas vaksinasi HPV diberikan vaksin
tersebut dalam masa terdekat.

Timbalan Menteri Kesihatan II [Datuk Aaron Ago Dagang]: Terima kasih Tuan
Yang di-Pertua. Soalan ini adalah berkenaan dengan saringan dan vaksinasi HPV
ataupun human papillomavirus.

Tuan Yang di-Pertua, di Malaysia mengikut statistik daripada National Cancer
Patient Registry, kanser serviks merupakan kanser ketiga tertinggi dalam kalangan wanita
dan kesembilan tertinggi dalam kalangan penduduk Malaysia. Pada masa kini, pap smear
merupakan ujian saringan yang disediakan di semua fasiliti kerajaan, KKM dan juga bukan
kerajaan bagi mengesan awal kanser serviks. Namun begitu, kajian terkini menunjukkan
bahawa jangkitan virus HPV berisiko tinggi adalah penyumbang kepada lebih 95 peratus
penyebab kanser serviks.

Bagi tujuan pengesanan awal kanser ini yang juga merupakan langkah
pencegahan sekunder, pelaksanaan saringan kanser serviks perlu diperluaskan kepada
teknik ujian yang lebih efisien. Malah yang lebih penting, kaedah ujian yang memberi
keselesaan dan autonomi kepada wanita. Bukti yang kukuh wujud untuk menyokong idea
bahawa ujian saringan HPV mampu memberi impak yang positif dari sudut keupayaan
untuk mengenal pasti virus penyebab penyakit kanser serviks yang membolehkan
intervensi selanjutnya dilakukan bagi mencegah kejadian kanser serviks.

Atas dasar inilah, Kementerian Kesihatan telah pun menambah baik polisi dengan
meluluskan polisi saringan kanser serviks melalui kaedah ujian saringan HPV DNA yang
dilaksanakan secara berfasa mulai 30 September 2019. Perkhidmatan ujian saringan
kanser serviks ini juga turut dilaksanakan oleh Lembaga Penduduk dan Pembangunan
Keluarga Negara (LPPKN), Hospital Universiti, klinik swasta dan juga NGO. Bagi ujian
saringan HPV DNA, sebahagian besar adalah dilaksanakan oleh Kementerian Kesihatan
dan LPPKN bergantung kepada kumpulan sasar wanita.

KKM menyasarkan semua wanita warganegara Malaysia berumur 30 ke 65 tahun
yang pernah menjalani hubungan seksual dan belum pernah melakukan ujian saringan
HPV atau menjalani ujian pap smear untuk tempoh lebih daripada tiga tahun adalah layak
untuk disaring di klinik kesihatan. Polisi ini agak berbeza daripada LPPKN, yang mana
LPPKN adalah mensasarkan untuk wanita daripada golongan B40 dan M40 melalui 49
buah Klinik Nur Sejahtera di bawah LPPKN.

Bagi pemantauan pencapaian ujian saringan HPV ini, Kementerian Kesihatan
akan melaporkan maklumat jumlah ujian saringan HPV, keputusan ujian, keputusan akhir
ujian sama ada wanita didiagnosis itu adalah prakanser ataupun kanser. Kementerian
Kesihatan juga akan mengumpul maklumat yang sama daripada LPPKN dan agensi yang
lain.

Bagi tujuan penambahbaikan program, KKM turut mengadakan mesyuarat
tahunan, jawatankuasa teknikal bagi program saringan kanser serviks. la menjadi platform
perbincangan oleh semua agensi termasuk LPPKN bagi meningkatkan kualiti dan mutu
perkhidmatan yang diberikan.

Untuk menjawab bahagian (b) berkenaan dengan vaksinasi, apabila bekalan
vaksin HPV diperoleh pada tahun 2022, remaja yang berusia 13 ke 14 tahun yang terlepas
daripada vaksinasi HPV pada tahun yang terkini, akan diberi vaksinasi melalui
perkhidmatan kesihatan sekolah seperti sebelum ini.
