DR.1.11.2021 11

6. Tuan Gobind Singh Deo [Puchong] minta Menteri Dalam Negeri menyatakan
jumlah kes-kes COVID-19 dalam penjara-penjara Malaysia serta juga jumlah kematian
yang berlaku di situ. Sila juga nyatakan status program vaksin di penjara-penjara
Malaysia.

Timbalan Menteri Dalam Negeri Il [Tuan Jonathan bin Yasin]: Terima kasih
Yang di-Pertua. Untuk makluman Ahli-ahli Yang Berhormat dan seterusnya kepada Yang
Berhormat Puchong, jumlah kumulatif banduan yang disahkan positif COVID-19 mulai 29
Ogos 2020 hingga 12 Oktober 2021 ialah seramai 46,550 orang banduan, tidak termasuk
sembilan kes melibatkan bayi banduan wanita. Daripada jumlah tersebut, seramai 599
orang banduan atau 1.3 peratus dikategorikan di bawah kes masih aktif dan seramai
45,848 orang banduan yang bersamaan dengan 98.5 peratus telah sembuh. Rekod
menunjukkan seramai 103 orang banduan atau 0.2 peratus telah meninggal dunia bagi
tempoh tersebut.

Jumlah semasa yang disahkan positif pada 13 Oktober 2021 telah menurun
kepada 60 orang atau bersamaan dengan 0.001 peratus. Sehingga 30 Oktober 2021,
seramai 237,660 orang banduan telah menjalani saringan COVID-19.

Data bagi pemberian vaksin untuk banduan di Jabatan Penjara Malaysia
sehingga 8 Oktober 2021 menunjukkan 60,012 orang banduan telah menerima vaksin dos
satu, dos dua dan dos tunggal. Di mana daripada jumlah tersebut, seramai 31,691 orang
banduan telah menerima dos satu, 11,140 orang banduan telah lengkap dos dua dan
jumlah banduan yang menerima dos tunggal ialah seramai 17,181 orang banduan.

Kementerian Dalam Negeri melalui Jabatan Penjara Malaysia telah mengambil
langkah proaktif bagi melaksanakan program pemberian vaksinasi COVID-19 kepada
banduan. Ini terbukti apabila program pemberian vaksinasi telah pun dilaksanakan secara
berperingkat bermula beberapa bulan yang lepas sehingga berjaya mencapai jumlah yang
tertinggi dalam tempoh beberapa bulan sahaja.

Selain itu, inisiatif ini juga digerakkan diperingkatkan negeri dengan kerjasama
Kementerian Kesihatan Malaysia di mana pemberian suntikan vaksin COVID-19
dilaksanakan oleh pihak Jabatan Kesihatan Daerah yang berhampiran. Dalam masa yang
sama, program ini akan terus dilaksanakan dan diperhebatkan daripada semasa ke
semasa di bawah Program Vaksinasi COVID-19 Kebangsaan bersama-sama dengan
Kementerian Kesihatan Malaysia dan COVID-19 Immunisation Task Force (CITF). Terima
kasih Tuan Yang di-Pertua.

Tuan Yang di-Pertua: Terima kasih. Soalan tambahan pertama.

Tuan Gobind Singh Deo [Puchong]: Terima kasih Tuan Yang di-Pertua. Terima
kasih Yang Berhormat Menteri. Soalan saya berkaitan dengan vaksin yang telah
diberikan. Adakah Yang Berhormat mempunyai angka-angka berkenaan dengan
kekerapan seseorang untuk mendapat COVID-19 setelah diberikan dua dos vaksin di
dalam penjara, itu pertama.

01050

Kedua, kita lihat bahawa bukan keseluruhan yang telah pun divaksin. Di dalam
keadaan itu, apakah langkah-langkah yang diambil oleh kementerian untuk pastikan
bahawa pergerakan banduan-banduan daripada penjara keluar khususnya ke mahkamah
dan sebagainya dapat dikawal keadaan COVID-19 mereka itu? Terima kasih Tuan Yang
di-Pertua.

Tuan Yang di-Pertua: Terima kasih.

Tuan Jonathan bin Yasin: Terima kasih atas soalan daripada Yang Berhormat
Puchong. Saya mohon maaf kepada Yang Berhormat kerana saya tidak ada data
berkaitan dengan kekerapan yang berlaku setelah diberikan suntikan vaksin pada masa
sekarang. Bagaimanapun, saya akan memberikan jawapan bertulis kepada Yang
Berhormat.

Berkaitan dengan soalan kedua, sebenarnya setakat ini walaupun masih ada
yang belum ada divaksin namun daripada laporan yang kita terima daripada apa yang
