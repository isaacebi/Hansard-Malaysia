DR.1.11.2021 49

mengurangkan kadar pengangguran rakyat Malaysia tanpa kerajaan perlu meminjam dan
berbelanja serta mengurangkan kebergantungan kepada pekerja asing. Dengan itu juga,
tahap pematuhan sektor sawit Malaysia kepada keperluan ESG akan terjamin.

Tuan Yang di-Pertua, berhubung dengan isu cukai ke atas pendapatan dari
sumber asing yang saya bangkitkan tadi, saya sekali lagi ingin menyarankan agar
kerajaan memandang serius untuk menggalakkan sektor mata wang kripto atau
cryptocurrency. Perlu sedar jumlah yang disimpan pelabur di luar dunia dalam kripto
sudah pun mencecah USD2 trilion. Bayangkan kita dapat menarik masuk hanya lima
peratus sahaja daripada jumlah tersebut ke dalam pasaran kita, nilainya sudah USD100
bilion atau RM420 bilion. Sasaran kita adalah untuk membawa aset kripto melabur di
dalam Malaysia, bukan untuk rakyat Malaysia membawa keluar.

Pada zaman pandemik ini, banyak negara dalam dunia sedang menuju ke arah
pendekatan yang lebih berani seperti negara Switzerland, Singapura, Australia dan Korea.
Kita jangan lambat untuk merebut peluang. Inilah masa untuk menggalakkan pengaliran
masuk wang dan aset asing ke negara kita.

Tuan Yang di-Pertua, tidak dapat dinafikan bahawa masalah doktor kontrak yang
sudah meningkat kepada 23,000 orang ini yang mula diwujudkan konsep kontrak ini pada
tahun 2016, niat kerajaan pada masa itu untuk membolehkan mereka berkhidmat sebagai
doktor secepat mungkin setelah mereka menamatkan pengajian. Sebagai penyelesaian
jangka panjang, saya mencadangkan kerajaan memperkenalkan dan memulakan
rangkaian hospital penyelidikan hibrid di seluruh negara yang merupakan kerjasama
awam dan swasta.

Di hospital-hospital inilah pegawai kontrak perubatan, pergigian ditempatkan
dengan perjawatan secara tetap. Dari segi kos perubatan, rangkaian hospital ini bertujuan
untuk memenuhi permintaan daripada golongan B40 dan M40 supaya pilihan bukan
sahaja terletak di antara hospital swasta yang mewah, yang mahal dengan hospital
kerajaan. Di sinilah sebenarnya penyelesaian kepada isu doktor kontrak ketika ini. Sebuah
hospital yang menggunakan model ini ialah Hospital UPM yang dibiayai oleh pihak swasta
dengan kerjasama Universiti Putra Malaysia.

Pandemik ini telah menunjukkan keperluan untuk Malaysia menaikkan kapasiti
perkhidmatan kesihatan seluruh negara. Jadi, saya sarankan kerajaan hari ini
meneruskan rancangan ini dengan kerjasama pihak swasta. Dengan peruntukan
kerajaan, hospital hibrid ini juga boleh membantu ke arah penyelesaian masalah 23,000
pegawai kontrak perubatan dan pergigian yang dihadapi kerajaan pada masa kini.

Tuan Yang di-Pertua, data Jabatan Perangkaan Malaysia menunjukkan bahawa
pada tahun lepas, seramai 12.8 peratus daripada golongan T20 telah jatuh ke kategori
M40. Sebanyak 20 peratus dari rumah tangga M40 tercicir ke B40. Manakala mereka
dalam kategori B40 semakin tertekan. Malaysia juga merupakan negara dengan
penurunan KDNK kedua paling besar di ASEAN dengan kadar negatif 5.6 peratus pada
tahun lepas iaitu bawah kadar purata ekonomi global sebanyak negatif 4.3 peratus yang
ditentukan oleh Bank Dunia.

Malahan di kalangan negara-negara di rantau ini, Malaysia menduduki tangga
tercorot dalam pelaburan asing bagi tahun 2020. Biarpun kerajaan memberi unjuran
pertumbuhan positif 6.5 peratus hingga tujuh peratus untuk tahun ini semasa membahas
Bajet 2021 Dewan ini tahun lepas, realitinya ialah kerajaan terpaksa menurunkan semula
unjuran itu sebanyak dua kali. Bulan lepas Bank Dunia sekali lagi menurunkan unjuran
pertumbuhan ekonomi Malaysia ke 3.3 peratus. Ini juga adalah di bawah purata dunia
sebanyak 5.6 peratus.

Ini bermakna Tuan Yang di-Pertua, negara kita telah ketinggalan dunia bagi dua
tahun bertutur-turut. Seperti ungkapan failure is not an option, Bajet 2022 ini mesti berjaya
dengan unjuran-unjuran yang tepat sekiranya kita tidak mahu rakyat semakin tertekan dan
jika kita tidak mahu negara tercinta ketinggalan dunia bagi tahun ketiga berturut-turut.
Justeru, segala usaha perlu dilakukan. Kalau boleh memang kita patut lipat gandakan lagi
agar pelaksanaan Bajet 2022 tercapai sepenuhnya dan segala strategi memulihkan dan
