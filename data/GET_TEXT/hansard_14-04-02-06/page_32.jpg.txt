22 DR.1.11.2021

bangunan, tempat berpaut dan sebagainya yang semestinya meningkatkan kos tambahan
kepada pemaju dan mengurangkan keuntungan kepada pemaju perumahan.

Soalan saya, apakah inisiatif kerajaan bagi menggalakkan lagi pemaju untuk
membina lebih banyak rumah mesra warga emas dan mampu milik untuk golongan B40?
Sehingga kini, berapakah jumlah projek yang telah dilaksanakan bagi memenuhi
permintaan tersebut? Sekian, Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri, satu minit.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua,
terima kasih Yang Berhormat yang bertanya. Sebenarnya, walaupun kita mempunyai
peruntukan khas di bawah penyediaan perumahan terutamanya bagi warga emas dan
juga OKU, tetapi setiap projek perumahan termasuklah rumah mampu milik yang kita
sediakan akan kita penuhi kehendak-kehendak yang perlu diberikan kepada warga emas
dan juga OKU. Oleh sebab itulah, kita ada garis panduan yang khusus dalam kita
melaksanakan projek perumahan ini. Jadi, secara spesifiknya saya tidak ada Tuan Yang
di-Pertua, tentang jumlah keseluruhan yang kita berikan.

Tuan Karupaiya a/l Mutusami [Padang Serai]: [Bangun]

Dato’ Sri Dr. Haji Ismail bin Abd Muttalib: Namun demikian, sebab itulah kita
mencadangkan oleh kerana banyak projek perumahan ini dilakukan oleh pelbagai agensi.
Jadi, kita perlu selaraskan kerana bukan sahaja Kementerian Perumahan dan Kerajaan
Tempatan yang menyediakan rumah mampu milik ini, bahkan ada 15 buah agensi lain
yang perlu kita selaraskan. Oleh sebab itulah, kita cadangkan supaya national housing
corporation (NHC) ini ditubuhkan bagi kita memastikan supaya setiap perumahan yang
dibina akan mengambil kira keperluan orang kurang upaya dan juga warga emas yang
memerlukan spesifikasi yang knusus dalam pembinaan rumah ini. Terima kasih Tuan
Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua saya jemput Yang Berhormat Hulu
Langat.

Datuk Haji Hasanuddin bin Mohd Yunus [Hulu Langat]: Terima kasih Tuan
Yang di-Pertua. Saya sangat gembira tentang rancangan pembangunan konsep
perumahan mampu milik mesra warga emas ini. Akan tetapi, saya ingin mengajak supaya
kita melihat tentang lambakan rumah-rumah kosong yang tidak diduduki, rumah yang tidak
siap dan rumah yang tidak terjual. Ini semua menambahkan lagi tentang property glut.

Soalan saya, jumlah rumah-rumah tersebut dianggarkan dalam RM1 bilion.
Sejauh manakah kerajaan merancang untuk memperkenalkan semula apa yang kita
katakan vacancy tax supaya rumah-rumah itu dapat digerakkan? Juga, sejauh manakah
rumah-rumah tersebut boleh diconvertkan kepada rumah OKU, rumah-rumah warga emas
dan seumpamanya? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Hulu Langat. Sila Yang Berhormat Timbalan Menteri.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua,
terima kasih Yang Berhormat. Kita akui bahawa memang terdapat rumah-rumah yang
terbengkalai, rumah-rumah yang tidak dapat disiapbkan bukan sahaja disebabkan oleh—
banyak sebab termasuklah kesediaan kontraktor dalam melaksanakan projek-projek ini.
Oleh sebab itulah, antara program terbaru yang dibuat oleh kerajaan, dilancarkan oleh
Yang Amat Berhormat Perdana Menteri baru-baru ini ialah Rumah IKRAM.

Di mana rumah-rumah PPR ataupun rumah mampu milik ini yang masih kosong,
kita akan berikan tawaran kepada penduduk kita, masyarakat kita yang terjejas akibat
COVID-19 ini. Di mana andai kata sebahagian mereka yang menyewa rumah swasta dan
sebagainya, dikeluarkan dari rumah kerana tidak bayar sewa, maka kita tawar kepada
mereka untuk memohon Rumah IKRAM dan kita berikan kemudahan yang cukup istimewa
di mana sewanya RM124 sebulan. Enam bulan pertama kita beri percuma dan kita beri
tempoh selama dua tahun untuk mereka menyewa di rumah berkenaan.
