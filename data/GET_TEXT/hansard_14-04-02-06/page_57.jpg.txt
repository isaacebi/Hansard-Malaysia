DR.1.11.2021 47

yang ketara pada ekonomi negara daripada segi penjanaan peluang pekerjaan baharu
dan kegiatan ekonomi.

Tuan Yang di-Pertua, begitu juga projek LRT3 yang telah dipotong skopnya oleh
Kerajaan PH sehingga menjadi bahan jenaka juga patut dikembalikan kepada skop asal.
Ini adalah kerana sesebuah projek infra rakyat dibina untuk kemudahan rakyat pada
jangka masa panjang, mungkin melebihi 30 tahun. Mengikut maklumat yang saya terima,
kos untuk memulihkan LRT3 ini balik ke skop asal, cuma sekitar 15 peratus sahaja lebih
tinggi berbanding kos sekarang. Dengan tambahan kos 15 peratus ini, kita dapat
memulihkan kepanjangan platform station kepada saiz asal supaya tren dengan enam
gerabak boleh digunakan. Jumlah tren juga dapat dipulinkan kepada 44 tren dengan enam
gerabak dari 22 tren dengan tiga gerabak. Jumlah fasiliti Park N’ Ride dikembalikan
daripada 2,000 lot parking ke 6,000 lot dan lima stesen yang telah dibatalkan, dapat dibina
semula.

Kita perlu mengambil kesempatan semasa projek ini masih dalam pembinaan
untuk kembali kepada skop asal.

01500

Jika dibuat kemudian, masa yang lebih panjang dan kos yang lebih tinggi akan
ditanggung. Kawasan-kawasan yang dilalui LRT3 adalah antara kawasan yang paling
padat penduduknya. Jika kita potong skop, sehingga sistem LRT3 akan sesak setiap hari
dan kita akan menyesal tidak sudah kemudian hari. Saya berasa syukur bahawa kerajaan
hari ini telah mengumumkan bahawa projek MRT3 akan dilaksanakan. Memandangkan
projek MRT2 SSP akan beroperasi tidak lama lagi, inilah masa paling sesuai untuk MRT3
bermula agar kita menyempurnakan sistem MRT bagi Lembah Klang seperti visi asal agar
ibu kota boleh menjadi bandar raya bertaraf world-class tanpa disebabkan oleh kesesakan
trafik.

Tuan Yang di-Pertua, untuk mencapai sasaran pelaburan sebanyak RM237 bilion
pada tahun hadapan, kerajaan perlu mengenal pasti dengan izin, key growth areas yang
akan diberi keutamaan supaya para pelabur domestik dan luar negara dapat membuat
keputusan untuk melabur. Kita tidak boleh hanya sekadar menyebut secara umum
sasaran pelaburan tanpa menyerlahkan beberapa bidang fokus atau key focus areas dan
memberi apa-apa galakan dan insentif khusus yang boleh meyakinkan pihak pelabur.
Sesungguhnya pihak swasta mesti dijadikan sebagai dengan izin, the engine of growth,
bukan peranan kerajaan dan GLC semakin meningkat.

Tuan Yang di-Pertua, saya menyedari bahawa hasil daripada kerajaan dijangka
rendah dan kewangan kerajaan ketika ini sangat tertekan atau kritikal. Akan tetapi saya
amat bimbang dengan dua langkah kerajaan untuk menaikkan cukai korporat dari 24
peratus ke 33 peratus bagi syarikat yang untung lebih RM100 juta bagi tahun 2022 serta
langkah untuk mula mengenakan cukai ke atas pendapatan yang diperolehi dari luar
negara untuk menambah pendapatan kerajaan.

Akibat pemansuhan GST yang menyekat langkah kerajaan BN dahulu untuk
menurunkan cukai korporat dan peribadi, kadar-kadar cukai negara kita sudah menjadi
paling tinggi di ASEAN ini. Malah lebih tinggi berbanding Amerika Syarikat yang sudah
turunkan kadar cukai mereka dengan ketara sejak dua tahun lepas. Saya faham kenaikan
kadar cukai korporat bagi syarikat-syarikat yang menjana keuntungan RM100 juta ke atas
adalah langkah sementara untuk satu tahun sahaja tetapi ianya akan menghantar mesej
yang boleh menghakis keyakinan pelabur. Mereka akan berasa khuatir perkara seperti
ini boleh berulang pada masa yang akan datang apabila kerajaan terdesak untuk
mendapatkan hasil tambahan.

Perlu kita sedari semasa kita memilih pelabur asing, pelabur asing juga memilih
kita dan mereka mempunyai negara-negara lain sebagai pilihan alternatif. Sebab apa
pelabur asing mahu memilih negara kita dengan kadar cukai yang tinggi untuk melabur
apabila tawaran negara-negara jiran lebih menarik dan semakin menarik?

Kita boleh melihat Tuan Yang di-Pertua, yang mana kejatuhan teruk pasaran
saham dan saya ada maklumat pada telefon pintar saya ini KLSE pada masa saya sedang
berucap ini pasaran saham telah jatuh sebanyak 33 point akibat langkah tersebut. Ini
