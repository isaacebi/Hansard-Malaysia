DR.1.11.2021 69

menyelesaikan masalah. Doktor-doktor ini perlu merancang bukan untuk empat tahun ke
depan tetapi 20 tahun, 30 tahun. Kalau kita lambat untuk membuat keputusan dalam hal
ini, kita bimbang pada akhirnya ia akan menyebabkan kita kehilangan tenaga-tenaga
profesional yang cukup berpotensi untuk masa depan negara.

Berikutnya, berapa penutupan KPLB untuk Parlimen saya, Tuan Yang di-Pertua?
Saya telah tanya sebanyak dua kali di dalam Dewan yang mulia ini tetapi saya masih
belum terima jawapan peruntukan Kementerian Pembangunan Luar Bandar (KPLB) untuk
tahun 2020 dan untuk tahun 2021. Berapakah jumlahnya yang diperuntukkan untuk
Parlimen saya? Ini kerana saya sebagai Ahli Parlimen, saya tidak tahu berapakah
peruntukan yang diberikan kepada Parlimen saya dan juga pelaksanaan projek di bawah
KPLB. Ini menjadi satu perkara yang agak pelik bagi seorang Ali Parlimen yang mewakili
kerajaan.

Kelapan, isu internet. Pada 24 September 2021, saya mengungkit ataupun saya
ungkap kembali jawapan Menteri Komunikasi dan Multimedia memberikan jaminan
bahawa menara-menara yang hendak dibina di bawah Program JENDELA pada tarikh itu
akan dianugerahkan tender dalam masa empat minggu pada tarikh ucapan beliau di
Dewan ini iaitu 24 September 2021.

Soalan saya, sehingga ke hari ini ia telah berlalu enam minggu. Jadi, apakah
status penganugerahan kontrak ini? Adakah ia benar-benar sudah dianugerahkan atau
masih lagi tertangguh penganugerahan tender-tender tersebut. Bagaimanakah status
pembinaannya? Sudah tentu kita tahu bahawa soal internet ini bukan soal pembinaan
menara semata-mata tetapi soal Kemampuan yang dijana oleh menara-menara tersebut.
Ada menara-menara dibina tetapi ia hanya menjadi hiasan sahaja tetapi ia tidak mampu
untuk hendak berfungsi dengan sebaiknya.

Kesembilan, kelonggaran kepada penjawat awam yang mempunyai anak OKU
juga wajar dipertimbangkan. Kadang-kadang penjawat awam ini hendak bawa anak ke
terapi dan sebagainya, hendak bawa anak untuk rawatan dan sebagainya, berdepan
dengan isu kekangan tugas. Apa kelonggaran yang telah diberikan oleh kerajaan?

01650

Berikutnya, apakah status Skim Khairat Kematian? Sebelum ini dibayar RM1,000.
Berapakah jumlah penerima iaitu Skim Khairat Kematian untuk BSH yang sebelum ini
dibayar RM1,000 yang telah berjalan dengan baik? Tahun 2019 berjalan dengan baik
tetapi saya dimaklumkan bahawa sehingga tahun 2021 ini, ia tertunggak. Ada berlaku
kematian sejak awal tahun, Januari sampai sekarang, keluarga mereka masih belum
menerima wang RM1,000 ini. Tanah di kubur sudah hilang merahnya, rumput di kubur
sudah tumbuh dengan segar tetapi duit RM1,000 ini masih belum diperolehi. Apakah
statusnya? Adakah kerajaan sudah sebenarnya menarik balik khairat kematian ini? la
perlu untuk diperjelaskan.

Status cabutan judi yang naik daripada 22 kali cabutan kepada lapan kali cabutan.
Tiga kali saya bangun di dalam Dewan ini pada sesi yang lepas, kemudian sesi ini,
disambung lagi pula dengan ucapan tadi oleh Yang Berhormat Port Dickson. Saya rasa
kerajaan perlu membuat suatu penjelasan yang tuntas, tarik baliklah kenaikan 22 kali
cabutan ini. Saya kira tidak ada apa-apa masalah pun. Kerana ia boleh memberi kelegaan
kepada ramai pihak. Turunkan balik supaya kita tidak bergantung pada industri judi ini
untuk menjana pendapatan negara yang pada akhirnya akan menyebabkan kita akan
tersekat daripada mendapat keberkatan.

Tuan Sanisvara Nethaji Rayer a/l Rajaji [Jelutong]: Yang Berhormat, minta
laluan Yang Berhormat. Sikit sahaja. Boleh?

Tuan Ahmad Fadhli bin Shaari [Pasir Mas]: Boleh. Sikit sahaja, Yang
Berhormat Jelutong. Lima saat.

Tuan Sanisvara Nethaji Rayer a/l Rajaji [Jelutong]: Dalam perkara ini, perlukah
Yang Berhormat juga memuji Yang Berhormat Bagan ketika beliau menjadi Menteri
Kewangan, cabutan ini telah pun dikurangkan? Untuk rekod. Ini adalah perkara yang wajib
dan wajar direkodkan dalam Dewan yang mulia ini, Yang Berhormat.
