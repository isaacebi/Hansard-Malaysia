50 DR.1.11.2021

merangsang ekonomi negara akan menjadi Malaysia kembali sebagai negara di barisan
hadapan di rantau ini.

Tuan Yang di-Pertua saya mohon menyokong Bajet...

Datuk Seri Haji Ahmad bin Haji Maslan [Pontian]: Yang Berhormat Pekan,
boleh saya mencelah sebelum berhenti?

Dato’ Sri Mohd Najib bin Tun Abd Razak [Pekan]: Ya.

Datuk Seri Haji Ahmad bin Haji Maslan [Pontian]: Tuan Yang di-Pertua, pada
pandangan Yang Berhormat Pekan, apakah agaknya sebab kerajaan terdahulu
memindahkan HSR itu dari Singapura ke Bandar Malaysia menjadikan dari Johor Bahru
ke KLIA? Bukankah kaedah pertukaran itu menyebabkan projek itu tidak lagi viable kerana
kita inginkan jutaan pelancong dari Singapura menaiki HSR terus ke Bandar Malaysia?

Perkara yang kedua ialah mengenai ECRL. Apakah pandangan Yang Berhormat
Pekan mengenai ECRL? Adakah dalam bajet ini, saya tidak ada dengar tentang perkara
itu. Saya kira ia akan diteruskan tetapi nampak ia tidak lagi menjadi tumpuan.

Ketiga ialah Pan Borneo Highway. Kelihatan ada yang telah siap dan dirasmikan.
Apakah pada pandangan Yang Berhormat pada ketika cadangan dahulu untuk kita
melaksanakan Pan Borneo Highway ini, kebaikan-kebaikan dan bagaimana ia boleh
menjadi highway yang begitu panjang dari Sarawak sampai ke Sabah dan tanpa tol juga.
Itu tiga perkara HSR, ECRL dan Pan Borneo Highway. Terima kasih.

Dato’ Sri Mohd Najib bin Tun Abd Razak [Pekan]: Terima kasih Yang
Berhormat Pontian. Pertama, fasal projek HSR.

01520

Saya tidak dapat pasti mengapa kerajaan dahulu menukar konsep asal HSR iaitu
dari Singapura terus ke Bandar Malaysia kepada Johor Bahru ke KLIA. Kalau kita lihat
dari segi hukum akal atau logiknya memang tidak munasabah sebab apa yang kita
perlukan ialah high-speed rail bukan fast train. Apa yang menarik bagi projek HSR ini
kerana dari Singapura ke Bandar Malaysia akan makan masa hanya sejam setengah
sahaja. Akan tetapi, kalau kita tukar kepada fast train hendak sampai dari Singapura ke
Kuala Lumpur mungkin makan masa tiga jam, empat jam dengan pertukaran kaedah
pengangkutan dan sebagainya.

Saya dapat tahu kalau kita tukar konsep ini projek kereta api fast train ini dari
Johor Bahru ke KLIA akan menyebabkan projek ini tidak viable dan kerajaan kena
menampung berbilion-bilion tiap-tiap tahun untuk jangka masa yang panjang. Ini satu
keputusan yang amat merugikan kita. Ini ada peluang untuk kita meng-integrate-kan dua
ekonomi terbesar di ASEAN ini dan bandar-bandar sepanjang jalan laluan HSR itu seperti
Batu Pahat, Muar, Melaka, Seremban. Setengah bandar ini memerlukan nafas baru dan
suntikan baru akan maju dengan begitu ketara apabila projek HSR ini dilaksanakan.

Saya ada teori saya sendiri Tuan Yang di-Pertua, kenapa keputusan ini diubah.
Akan tetapi, itu sekadar teori saya. Saya tidak mampu untuk menyebut di sini ataupun
tidak elok saya menyebut di sini. Akan tetapi, kalau kita gunakan hukum logiknya dan
berdasarkan kepada fakta, kajian dan analisa maka tidak ada sebab mengapa kita patut
tukar konsep ini, sudah lah kita bayar denda dua kali. Satu kali pertama, kita lambatkan
projek ini. Kedua, kita tukar skop kita kena bayar ganti rugi RM320 juta. Tidak fasal-fasal
kita bayar.

Ini semua menyebabkan sukar untuk kita memahami kenapa keputusan itu
dipinda dan kita ada peluang Bandar Malaysia ini kawasan seluas 500 ekar ini dijadikan
satu kawasan pertumbuhan baharu yang serba moden, dinamik boleh jadi perhatian
kepada seluruh dunia. Oleh sebab itulah, saya berkali-kali saya telah mengesyorkan
kembalilah kepada konsep asal HSR ini. Lagi pun kita sudah ada laluan Gemas ke Johor
baru. Tidak perlu kita ada satu trek yang lain dengan izin Tuan Yang di-Pertua sudah jadi
redundant. Jadi, baliklah kepada skop asal supaya projek ini menjadi satu projek game
changer untuk negara Malaysia.
