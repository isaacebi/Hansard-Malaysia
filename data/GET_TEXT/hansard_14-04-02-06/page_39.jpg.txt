DR.1.11.2021 29

Dato’ Mahfuz bin Haji Omar [Pokok Sena]: Yang Berhormat Port Dickson.
Pokok Sena. Berkaitan dengan judi ini, Yang Berhormat, apa yang disebut oleh Yang
Berhormat tadi, mungkin kerajaan memberikan sedikit ruang kebebasan itu kerana sudah
dapat cop halal apabila penyertaan ramai ulama duduk dalam kerajaan Melayu-Islam ini?
Esok Yang Berhormat ada cabutan khas. 70 meter daripada tangga ibu pejabat Parti Islam
Se-Malaysia. Ada sebuah kedai judi yang akan buat cabutan-cabutan khas.

[Ketawa]

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Pokok Sena. Silakan.

Dato’ Seri Anwar bin Ibrahim [Port Dickson]: Terima kasih Yang Berhormat
Pokok Sena. Saya hanya cuma menekankan supaya Menteri Kewangan mengambil
serius hal ini. Soal cabutan tambahan dan juga soal lesen, kerana saya tahu ia melibatkan
dana yang besar dan bantuan kewangan yang besar juga kepada pihak-pihak tertentu.

Akan tetapi, untuk mengizinkan perjudian ini bermaharajalela dan seperti mana
yang saya dapat maklumat, 45 peratus daripada anggota yang terlibat dalam perjudian ini
juga adalah orang Melayu yang diizinkan. Ini aneh. Untuk pergi ke Genting Highlands,
yang juga di bawah pantauan Kementerian Kewangan, orang Islam tidak dibenarkan
sama sekali. Pernah satu kes, orang Islam masuk kemudian didakwa di Mahkamah
Syariah Bentong. Akan tetapi yang ini dibebaskan begitu rupa kerana faedah dan
kepentingannya itu lumayan, besar.

Jadi, saya setuju dengan gesaan Yang Berhormat Pokok Sena dan Yang
Berhormat Kota Raja bahawa hal ini bukan untuk dibincangkan tetapi harus ada tindakan
yang tegas. Saya percaya ini bukan sahaja Menteri Kewangan tetapi Yang Amat
Berhormat Perdana Menteri dan seluruh Jemaah Menteri dari parti-parti Melayu dan Islam
harus bersuara mengambil tindakan yang tegas. Sebelum saya beralih kepada tajuk-tajuk
lain, saya nak sebut tentang apa yang dijanjikan.

Dr. Maszlee bin Malik [Simpang Renggam]: Yang Berhormat Port Dickson.
Dato’ Seri Anwar bin Ibrahim [Port Dickson]: Saya sambut baik jaminan oleh...

Timbalan Yang di-Pertua [Dato’ Mohd Rashid Hasnon]: Yang Berhormat
Simpang Renggam. Sila.

Dr. Maszlee bin Malik [Simpang Renggam]: Minta izin Yang Berhormat Port
Dickson. Tadi dibicarakan tentang judi, Tuan Yang di-Pertua dan Ketua Pembangkang.
Itu kita tahu bagi Kementerian Kewangan menjadikan sebahagian daripada sumber
pendapatan negara. Ya lah, kita boleh bincangkan bagaimana pandangan yang berbeza.

Cuma, saya agak pelik sehingga kini, taman tema hiburan keluarga, ini tidak ada
judi di dalamnya, tidak ada apa-apa isu berkaitan dengan perkara yang menyinggung
agama ataupun tatasusila dan sebagainya tetapi mereka masih tertakluk kepada Akta Duti
Hiburan 1953 yang dikenali sebagai sin tax itu. Saya kira Menteri Kewangan juga maklum
bahawa permintaan daripada mereka, daripada Persatuan Taman Tema dan Pusat
Hiburan Keluarga Malaysia supaya mereka dikecualikan daripada Akta Duti Hiburan 1953.
la satu akta yang lapuk.

Dahulu memanglah, pada zaman British, apabila taman hiburan itu ada judi, ada
tikam dan sebagainya tetapi kini kalau kita lihat, contohnya di Sunway, Legoland, The Top
di Pulau Pinang, Waterpark di Shah Alam, ia tidak ada hiburan yang berdosa itu. Hiburan
keluarga, tetapi mereka masih dikenakan cukai yang lapuk, yang agak tinggi. Jadi,
saranan saya supaya mereka dikecualikan daripada cukai tersebut. Terima kasih Yang
Berhormat Port Dickson.

Dato’ Seri Anwar bin Ibrahim [Port Dickson]: Terima kasih Yang Berhormat
Simpang Renggam. Saya percaya Yang Berhormat Menteri akan berikan pertimbangan
kerana kalau benar akta itu sudah lapuk dan kegiatan-kegiatan melibatkan lebih kepada
kepentingan keluarga.

Saya nak sentuh tentang...
