76 DR.1.11.2021

tegas dalam perkara ini. Kalau tidak saya rasa penyelewengan yang dikatakan berlaku di
mana wang diberikan kepada pertubuhan yang ada kaitan dengan MIC. Itu sesuatu yang
amat memalukan dan akan sedikit sebanyak mencemarkan nama baik Yang Berhormat
Menteri. Please take action now, this is no laughing matter. Jangan main-main dalam
perkara ini kerana ini adalah satu skandal yang besar.

Pada masa yang sama kerana saya lihat ada Menteri di sini, Menteri Ekonomi.
Beliau telah berjanji kepada pihak saya untuk memberikan angka-angka berkaitan dengan
pendapatan mean income, median income dan sebagainya untuk bumiputera daripada
Sabah dan Sarawak kerana tidak ada pecahan. Kita hanya lihat satu longgokan. Kita
harus ada pecahan supaya kita boleh tahu kedudukan mereka yang sebenarnya termasuk
juga daripada segi pegangan ekuiti di kalangan bumiputera daripada Sabah dan Sarawak.
Tidak kira Kadazan, Dusun, Murut ataupun Iban, Dayak dan sebagainya di Sarawak.

Saya harap Yang Berhormat Menteri ada di sini boleh berikan angka-angka
secepat mungkin. Ini kerana sungguhpun di janji tahun lalu, janji masih belum ditepati.

Timbalan Yang di-Pertua [Dato’ Mohd Rashid Hasnon]: Yang Berhormat,
minta rumuskan.

Tuan Lim Guan Eng [Bagan]: Ya, sekejap lagi. Walaupun kerajaan telah
memeterai, di sini saya harap bahawa pihak kerajaan boleh cepatkan usaha untuk
membuat reformasi Parlimen dan memberikan peruntukan yang mencukupi atas
semangat dwipartisan. Kita harap kerajaan boleh memberikan tumpuan kepada langkah
ini sepertimana yang kita telah bincangkan dan juga kita telah janjikan.

Berbanding dengan peruntukan kecil sebanyak RM148 juta kepada Parlimen.
Jabatan Perdana Menteri menerima dana sebanyak RM12.2 bilion iaitu 80 kali ganda lebih
besar daripada Parlimen. Jangan kita lihat bahawa Jabatan Perdana Menteri 80 kali
penting daripada Parlimen kerana hakikatnya adalah sebaliknya.

Secara spesifik, anggaran Belanjawan 2022 menyerlahkan peningkatan empat
kali ganda daripada RM266 juta kepada RM1 bilion dalam dana projek khas untuk tahun
2022. Perdana Menteri perlu menjelaskan mengapa beliau memerlukan dana begitu
besar mengikut budi bicaranya iaitu jumlah yang tidak pernah didengari dalam demokrasi
moden negara Malaysia.

Tema Keluarga Malaysia, saya rasa hanya akan memberikan makna sekiranya
rakyat Malaysia rasa a sense of belonging bahawa kita memiliki negara kita dan
Belanjawan 2022 tidak akan mencapai hasrat kalau tidak menjaga semua. Oleh sebab itu,
saya harap bahawa pihak kementerian bolehlah membuat pindaan yang sewajarnya
supaya belanjawan ini memang membantu semua rakyat dan tidak menyebabkan satu
rasa atau mencetuskan satu rasa bahawa mereka ketinggalan. Barulah Keluarga
Malaysia memang dimiliki oleh semua rakyat Malaysia. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Bagan. Saya ingin menjemput Yang Berhormat Tebrau, 13 minit.

5.26 ptg.

Tuan Steven Choong Shiau Yoon [Tebrau]: Terima kasih kepada Tuan Yang
di-Pertua kerana mengizinkan saya untuk sertai perbahasan. Tuan Yang di-Pertua,
kerajaan dalam usaha untuk membangunkan bumiputera bercadang untuk diberikan
peruntukan sebanyak RM4.8 bilion kepada Perbadanan Usahawan Nasional Berhad,
TEKUN Nasional dan Dana Kemakmuran Bumiputera bagi melaksanakan pelbagai
program peningkatan kapasiti dan pembiayaan perniagaan.

Ini bukan satu inisiatif baharu tetapi kesinambungan inisiatif yang lama
dilaksanakan. Soalan saya adalah sama ada kerajaan ada buat kajian ke atas program
yang lepas dan mempelajari daripada sebab-sebab kejayaan dan kegagalan sesuatu
usaha dan menambah baik program yang seterusnya supaya matlamat yang disasarkan
pada mulanya dapat dicapai dalam satu hari nanti. Memandangkan bumiputera masih
gagal memegang sekurang-kurangnya 30 peratus ekuiti sektor swasta.
