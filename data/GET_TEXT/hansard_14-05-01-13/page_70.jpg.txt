DR. 21.3.2022 64

Kenapa tiada perundangan berasingan berkenaan pembayaran gaji sama
rata dalam undang-undang buruh di Malaysia? Misalnya, kita sudah diumumkan oleh
Perdana Menteri berkenaan dengan gaji minimum RM1,500. Saya berharap ia mesti
dilaksanakan secepat mungkin kerana ramai di antara pekerja-pekerja ini yang
susah menangani kelangsungan hidup mereka seperti guru-guru, pembantu guru-
guru KAFA dan pembantu guru-guru KEMAS. Mereka ini harus diberikan perhatian
yang sewajarnya seperti pepatah dengan izin, “You give me peanuts, | give you
monkey”.

Hari ini kita dibentangkan dengan seksyen baharu, seksyen 69F yang
memberi kuasa kepada Ketua Pengarah Jabatan Buruh untuk menyiasat pertikaian
yang berlaku di antara majikan dan pekerja mengenai diskriminasi. Walau
bagaimanapun, terma diskriminasi tidak ditakrifkan. Saya mencadangkan agar
kerajaan memasukkan definisi diskriminasi.

Tuan Yang di-Pertua, saya kecewa apabila mengetahui bahawa RUU ini tidak
melindungi pencari kerja yang sering kali di diskriminasi. Bukan lagi satu rahsia
bahawa masih terdapat banyak majikan yang mendiskriminasikan pencari kerja
berdasarkan bangsa malah juga berasaskan kepada jantina, agama,
ketidakupayaan, status perkahwinan, kehamilan dan bahasa.

Banyak contoh yang berlaku. Banyak aduan yang diterima. Namun hasilnya
tidak ke mana-mana kerana kita tiada peruntukan khas untuk mengendalikan
perkara ini. Justeru, saya memohon kepada kerajaan untuk menjelaskan mengapa
frasa pencari kerja tidak dimasukkan dalam kategori diskriminasi dalam seksyen
67F? Adakah kerana sukar untuk membuktikan terdapat diskriminasi ke atas pencari
kerja? Jadi apakah usaha kerajaan bagi menyelesaikan isu ini?

Tuan Yang di-Pertua, walaupun Pertubuhan Buruh Antarabangsa (ILO)
menetapkan 98 hari untuk cuti bersalin, saya menyambut baik langkah kerajaan
dengan melanjutkan cuti bersalin daripada 60 hari kepada 90 hari. Namun, saya
khuatir sekiranya seksyen 37A yang membenarkan wanita yang tidak layak
mendapat gaji cuti bersalin untuk kembali bekerja disalahgunakan oleh majikan
untuk memaksa mereka bekerja awal dari yang sepatutnya. Saya mohon agar
kerajaan memberi penjelasan dan mengambil perhatian mengenai perkara ini.

Berkenaan dengan pemansuhan seksyen 44A saya mohon penjelasan
mengapa seksyen ini yang bertujuan untuk memanjangkan faedah bersalin kepada
semua pekerja wanita tanpa mengira pendapatan dimansuhkan. Adakah selepas ini
faedah bersalin hanya terpakai kepada pekerja wanita yang berpendapatan rendah?
Apakah justifikasinya dan mekanismenya yang diguna pakai untuk menentukan

mereka yang layak atau tidak berdasarkan jumlah pendapatan?
