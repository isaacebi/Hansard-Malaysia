DR. 21.3.2022 124

permasalahan ini dengan kementerian-kementerian lain yang terlibat dan mencari
jalan penyelesaiannya. Soalan saya, apakah jalinan kementerian telah dilakukan
dalam menyelesaikan kenaikan harga dedak ayam dan apakah perancangan
KPDNHEP untuk mengekang dan menstabilkan harga dalam masa terdekat ini?

Tuan Yang di-Pertua, isu kebergantungan kepada orang tengah yang
mendominasi pasaran sering menjadi punca kenaikan harga barangan yang ada
kalanya tidak masuk akal. Saya menyarankan agar penguatkuasaan yang ketat
dibuat pada setiap rantaian bermula daripada pengeluar hingga ke peringkat peniaga
akhir bagi mengatasi masalah ini.

Golongan peniaga kecil terutamanya di pasar terpaksa menanggung
kesukaran berhadapan dengan rungutan pelanggan berhubung kenaikan harga yang
tidak menentu. Dalam masa yang sama, agensi penguatkuasaan hanya memantau
harga barangan di pasar basah sedangkan untung yang mereka peroleh tidaklah
setinggi mana pun. Seeloknya penguatkuasaan turut dibuat pada orang tengah yang
mendominasi pasaran agar dapat diketahui punca sebenar kenaikan harga barangan
yang terlalu mendadak dan melampau ini.

Pindaan seksyen 10 bagi memperluaskan kuasa tangkapan kepada pegawai
bekalan untuk menangkap tanpa waran ke atas orang yang dipercayai dengan
munasabah telah melakukan atau cuba untuk melakukan kesalahan di bawah akta
ini. Saya ingin bertanyakan, apakah terdapat garis panduan yang kompeten dan
jelas dalam menjadikan pegawai yang diberi kuasa ini tidak akan terlibat dalam
penyalahgunaan kuasa? Adakah perluasan kuasa sebegini benar-benar diperlukan
oleh kerajaan untuk menjamin keberadaan barangan keperluan asas di pasaran?

Tuan Yang di-Pertua, isu berkaitan dengan sempadan antarabangsa.
Berdasarkan statistik KPDNHEP, sebanyak 2,212 kes dengan nilai rampasan sekitar
RM54 juta telah direkodkan yang melibatkan pelbagai kesalahan di bawah akta ini
bermula tahun 2016 sehingga Oktober 2020. Apakah usaha kementerian dalam
membanteras penyelewengan dan ketirisan barang kawalan di sempadan?
Bagaimanakah perluasan skop tangkapan dapat mengurangkan_ kegiatan
penyelewengan barang kawalan di sempadan?

Tuan Yang di-Pertua, saya mengharapkan Rang Undang-undang Kawalan
Bekalan (Pindaan) 2021 Kementerian Perdagangan Dalam Negeri dan Hal Ehwal
Pengguna ini dapat membantu mengekang kenaikan harga yang semestinya dapat
mengurangkan beban rakyat yang dihadapi di bawah sana.

Sekian, saya menyokong usul ini. Terima kasih. Assalamualaikum

warahmatullahi wabarakatuh.
