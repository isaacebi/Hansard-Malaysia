DR. 21.3.2022 65

Tuan Yang di-Pertua, tanggungjawab menjaga dan membesarkan anak perlu
dipikul sama rata antara suami dan isteri. Adalah amat penting golongan bapa diberi
ruang dan peluang yang diperlukan bagi menjalankan tanggungjawab ini demi
keharmonian sebuah institusi keluarga. Justeru, pengenalan tiga hari cuti paterniti ini
satu tindakan yang baik. Walaupun begitu, sebagai perbandingan, Filipina dan
Singapura membenarkan cuti paterniti bergaji selama dua minggu. Indonesia
walaupun hanya sekadar dua hari cuti bergaji kepada pekerja swasta. Namun
pekerja sektor kerajaan menerima cuti satu bulan penuh. Malah, negara Myanmar
yang serba kekurangan pun memberikan 15 hari cuti paterniti dibayar.

Sehubungan dengan itu, saya ingin mencadangkan agar cuti paterniti ini
ditingkatkan daripada tiga hari kepada tujuh hari sepertimana yang diberikan kepada
penjawat awam. Langkah ini memberi mesej bahawa penjagaan anak adalah
tanggungjawab bersama dan perubahan kepada norma sosial akan membantu
wanita kekal dalam tenaga kerja.

Akta 1955 sekarang tiada peruntukan kenaikan tahunan mengikut kadar
inflasi. Indeks Harga Pengguna dan tahap ekonomi negara untuk memastikan
majikan menaikkan gaji pekerja setiap tahun. Justeru, saya bersetuju dengan
cadangan Kongres Kesatuan Sekerja Malaysia, sudah tiba masanya Akta 1955
dipinda dan dimasukkan ke dalam perjanjian polisi kenaikan gaji pekerja.

Timbalan Yang di-Pertua [Dato' Mohd Rashid Hasnon]: Minta rumuskan.

Tuan Haji Ahmad bin Hassan [Papar]: Ya. Sedikit lagi. Saya juga ingin
menyoal berkenaan dengan apakah justifikasi waktu bekerja normal dikurangkan
daripada 48 jam seminggu kepada 45 jam seminggu? Tidakkah cadangan ini akan
menjejaskan produktiviti pekerja? Adakah pihak kementerian telah mengadakan libat
urus dengan semua pihak yang berkepentingan? Saya mohon penjelasan mengenai
aspek ini.

Seterusnya, dalam pindaan RUU ini, seksyen 60K yang menyebut majikan
tidak boleh menggaji pekerja asing melainkan setelah mendapat kebenaran terlebih
dahulu daripada Ketua Pengarah Jabatan Tenaga Buruh dan jika disabitkan
kesalahan boleh didenda tidak melebihi RM100,000 atau dipenjarakan tidak lebih
lima tahun. Apakah rasionalnya penetapan ini dibuat dan apakah mekanisme
pemantauan yang akan dilaksanakan oleh kerajaan demi apa kata orang ‘walk the
talk’, dengan izin. Saya dengan ini menyokong RUU ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Papar. Ahli-ahli Yang Berhormat, Majlis berhenti rehat dan

disambung semula jam 2.30 petang. Terima kasih Ahli-ahli Yang Berhormat.
