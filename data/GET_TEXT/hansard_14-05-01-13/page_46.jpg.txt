DR. 21.3.2022 40

Kementerian Sumber Manusia berpandangan adalah wajar pekerja lelaki
yang berkahwin diberikan cuti paterniti supaya mereka dapat bersama-sama isteri
menyambut kelahiran anak, menjaga isteri yang baru bersalin dan bayi yang baru
dilahirkan serta menyelesaikan urusan tertentu seperti urusan pendaftaran anak.
Perkara ini amat penting untuk menenangkan emosi isteri yang masih belum stabil
selain peranan penting yang dimainkan sebagai suami atau bapa yang
bertanggungjawab untuk menjaga keluarga.

Sehubungan dengan itu, pindaan ini mencadangkan pekerja lelaki yang
berkahwin diperuntukkan cuti paterniti selama tiga hari bagi setiap kelahiran tertakluk
maksimum lima kelahiran.

Fasal 25 — penamatan penggajian pekerja asing. Fasal 25 bertujuan untuk
memasukkan seksyen baharu 60KA ke dalam Akta 265 mengenai kewajipan majikan
apabila berlaku penamatan penggajian pekerja asing. Di bawah seksyen baharu ini,
majikan hendaklah dalam tempoh 30 hari memaklumkan kepada Ketua Pengarah
Tenaga Kerja mengenai penamatan pekerja asing mengikut cara yang ditetapkan.

Dalam hal pekerja asing, menamatkan pekerjaannya atau melarikan diri,
pemakluman tersebut hendaklah dibuat dalam tempoh 14 hari daripada tarikh
pekerja asing itu menamatkan pekerjaannya atau selepas pekerja itu tiada.

Fasal 27 — aturan kerja fleksibel, dengan izin, flexible working arrangement.
Fasal 27 ini bertujuan untuk memasukkan Bahagian baharu XIIC ke dalam Akta 265
bagi membolehkan pekerja memohon kepada majikan bagi suatu aturan kerja
fleksibel, dengan izin, flexible working arrangement bagi jenis pekerjaan yang sesuai
bagi membenarkan pekerja melaksanakan pekerjaannya mengikut kesesuaian
waktu kerja, hari bekerja atau tempat kerja.

Cadangan pindaan ini adalah bertepatan dan sesuai dengan budaya kerja
hibrid atau, dengan izin, hybrid working culture yang diamalkan pada masa ini
terutamanya dalam situasi pekerja digalakkan untuk membuat kerja dari rumah bagi
mengawal penularan wabak termasuk COVID-19. Walau bagaimanapun, pekerja
dan majikan masih lagi tertakluk kepada peruntukan di bawah Akta 265 seperti
jumlah jam bekerja, waktu rehat mencukupi dan sebagainya.

Fasal 30 — larangan diskriminasi. Fasal 30 bertujuan untuk memasukkan
seksyen baharu 69F bagi memberi kuasa kepada Ketua Pengarah Tenaga Kerja
untuk menyiasat sebarang aduan berhubung diskriminasi dalam pekerjaan
berhubung isu-isu pekerjaan dan membuat apa-apa perintah atau keputusan
berhubung dengan aduan itu selaras dengan Konvensyen ILO berkaitan, dengan

izin, Discrimination (Employment and Occupation) Convention 1958 (No. 111).
