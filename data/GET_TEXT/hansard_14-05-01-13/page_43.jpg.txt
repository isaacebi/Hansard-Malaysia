DR. 21.3.2022 37

Objektif utama Akta 265 ini adalah untuk memberi perlindungan dan
kebajikan kepada golongan pekerja melalui penetapan terma-terma dan syarat-
syarat pekerjaan minimum. Akta ini berkuat kuasa di Semenanjung Malaysia dan
Wilayah Persekutuan Labuan. Rang Undang-undang Kerja (Pindaan) 2021 ini
merupakan sebahagian langkah bagi merealisasikan komitmen kerajaan seperti
dalam ucapan-ucapan belanjawan sebelum ini yang menyatakan bahawa kerajaan
akan mengkaji semula undang-undang buruh bagi memperkasa pasaran buruh,
kebajikan pekerja dan melarang amalan diskriminasi oleh pihak majikan.

Tuan Yang di-Pertua dan Ahli-ahli Yang Berhormat yang dihormati sekalian,
dalam menggubal pindaan kepada Akta 265, Kementerian Sumber Manusia telah
mengadakan sesi libat urus yang menyeluruh dengan pihak berkepentingan
khususnya majikan, pekerja, kesatuan sekerja, pertubuhan majikan, pertubuhan
pekerja dan agensi kerajaan sejak tahun 2015. Pada 25 Oktober 2021, Rang
Undang-undang Kerja (Pindaan) 2021 telah dibentangkan di Dewan yang mulia ini
untuk bacaan kali pertama. Cadangan pindaan ini melibatkan 46 fasal yang
merangkumi antara lain 28 fasal pindaan, 10 fasal baharu dan enam fasal yang
dimansuhkan.

Objektif utama Rang Undang-undang Kerja (Pindaan) 2021 kali ini adalah
untuk meningkatkan dan menambah baik perlindungan dan kebajikan golongan
bekerja di negara ini. Rang undang-undang ini juga bertujuan untuk memastikan
peruntukan Undang-undang Perburuhan Negara selari dengan standard perburuhan
antarabangsa yang digariskan oleh dengan izin International Labour Organization
(ILO).

Tuan Yang di-Pertua dan Ahli-ahli Yang Berhormat sekalian, sebagaimana
yang telah dimaklumkan, rang undang-undang ini merangkumi pindaan kepada
peruntukan sedia ada Akta 265, kemasukan peruntukan baharu dan pemotongan
peruntukan sedia ada Akta 265. Pindaan kepada peruntukan sedia ada. Antara
peruntukan-peruntukan sedia ada Akta 265 yang dipinda melibatkan fasal-fasal yang
berikut.

Fasal 2 — takrif baharu dan pindaan takrif. Fasal 2 bertujuan untuk meminda
seksyen 2 mengenai tafsiran dengan memasukkan takrif ‘apprentice’, meminda takrif
‘apprenticeship contract’, ‘domestic servant’ dan ‘foreign domestic servant’ ke dalam
Akta 265.

Fasal 3 — pelanjutan tempoh rayuan. Fasal 3 antara lain memperuntukkan
pelanjutan tempoh rayuan bertulis kepada Ketua Pengarah Tenaga Kerja daripada
14 hari kepada 21 hari.
