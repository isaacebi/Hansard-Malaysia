DR. 21.3.2022 117

bahawa barang dalam bungkusan atau bekas yang tidak dibuka dan diperiksa adalah
daripada jenis kuantiti dan kualiti yang sama seperti mana yang dijumpai dalam
bungkusan atau bekas yang sama yang telah dibuka.

Untuk makluman Dewan yang mulia, naskhah sahih Rang Undang-Undang
Kawalan Bekalan (Pindaan) 2021 ini telah ditetapkan dalam teks bahasa Inggeris
memandangkan Akta Kawalan Bekalan 1961 telah digubal sebelum kuat kuasa Akta
Bahasa Kebangsaan 1963/1967.

Tuan Yang di-Pertua, saya pohon mencadangkan.

Timbalan Menteri Pembangunan Luar Bandar | [Dato' Sri Haji Abdul
Rahman bin Mohamad]: Tuan Yang di-Pertua, saya mohon menyokong.

Dato’ Ramli bin Dato' Mohd Nor [Cameron Highlands]: Ahli-ahli Yang
Berhormat, masalahnya di hadapan Majlis ialah rang undang-undang bernama suatu
akta untuk meminda Akta Kawalan Bekalan 1961 dibacakan kali yang kedua
sekarang dan terbuka untuk dibahas.

Senarai pembahas adalah seperti berikut, masa diberi adalah lima minit.
Pertama Yang Berhormat Jempol, Yang Berhormat Bayan Baru, Yang Berhormat
Kuala Krai, Yang Berhormat Kepong, Yang Berhormat Tebrau, Yang Berhormat
Pokok Sena, Yang Berhormat Setiu, Yang Berhormat Papar, Yang Berhormat
Dungun, Yang Berhormat Pasir Gudang, Yang Berhormat Rasah, Yang Berhormat
Kapar, Yang Berhormat Bukit Bendera, Yang Berhormat Sepang, Yang Berhormat
Kota Melaka dan Yang Berhormat Hang Tuah Jaya. Perbahasan dibuka.

Dipersilakan Yang Berhormat Jempol.

4.56 ptg.

Dato’ Haji Salim Sharif [Jempol]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera dan salam
Keluarga Malaysia. Terima kasih Tuan Yang di-Pertua kerana mengizinkan saya
mengambil bahagian dalam perbahasan Rang Undang-undang Kawalan Bekalan
(Pindaan) 2021. Selain daripada ingin memastikan undang-undang sedia ada kekal
relevan dengan persekitaran perniagaan dinamik serta ingin merancakkan kembali
sektor perdagangan dalam negeri, pembentangan rang undang-undang ini juga
sudah pasti semestinya bertujuan untuk terus melindungi kepentingan Keluarga
Malaysia di seluruh negara iaitu selaku pengguna.

Rang undang-undang ini juga sememangnya perlu disegerakan dan
diluluskan dengan sebulat suara supaya peraturan yang sedang dikuatkuasakan
dapat ditambah baik. Oleh itu, tahniah dan syabas diucapkan kepada kerajaan yang

komited melaksanakan pelbagai kajian dan meneliti kesesuaian melakukan
