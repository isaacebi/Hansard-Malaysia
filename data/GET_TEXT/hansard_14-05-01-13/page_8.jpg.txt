DR. 21.3.2022 2

Datuk Seri Haji Ahmad bin Haji Maslan [Pontian]: Tuan Yang di-Pertua;

Indah suria setiap waktu,

Cahaya mentari bergermelapan,
Soalan saya nombor satu,

Minta Menteri beri jawapan.

1. Datuk Seri Haji Ahmad bin Haji Maslan [Pontian] minta Menteri Kewangan
menyatakan data-data terkini pertumbuhan ekonomi negara, keadaan fiskal, hutang
kerajaan serta kaedah mengurangkan defisit dan hutang serta untuk menambah
peluang pekerjaan juga pendapatan rakyat.

Timbalan Menteri Kewangan Ini [Dato’ Indera Mohd Shahar bin
Abdullah]: Assalamualaikum warahmatullahi wabarakatuh. Tuan Yang di-Pertua.
Saya mohon agak lebih masa bagi menjawab soalan yang pertama ini. Ini kerana, ia
terkait dalam beberapa komponen.

Tuan Yang di-Pertua: Silakan, ya.

Dato’ Indera Mohd Shahar bin Abdullah: Tuan Yang di-Pertua. Terima
kasih Ahli Yang Berhormat dari Pontian atas persoalan yang dikemukakan. Ekonomi
negara berkembang sebanyak 3.6 peratus pada tempoh suku keempat tahun 2021
berbanding kemerosotan 3.4 peratus dalam tempoh suku keempat tahun 2020.
Daripada segi prestasi ekonomi secara bulanan, Keluaran Dalam Negeri Kasar
(KDNK) terus mencatat pertumbuhan positif sebanyak 2.6 peratus pada Disember
susulan pertumbuhan yang memberangsangkan pada November iaitu sebanyak 5.4
peratus dan 2.7 peratus pada Oktober 2021.

Momentum pertumbuhan ini disokong oleh kemajuan dan keberkesanan
pelaksanaan Program Imunisasi COVID-19 Kebangsaan yang membolehkan
pembukaan lebih banyak sektor ekonomi dan penyambungan semula aktiviti sosial
terutamanya pada suku keempat tahun 2021. Secara keseluruhan Yang Berhormat,
KDNK pada tahun 2021 kembali mencatat pertumbuhan sebanyak 3.1 peratus
berbanding penguncupan 5.6 peratus pada tahun 2020. Prestasi ini ialah sejajar
dengan unjuran rasmi Kementerian Kewangan antara tiga dan empat peratus
semasa pembentangan Bajet 2022.

Permulaan ekonomi pada tahun 2021 dijangka terus menyokong KDNK
negara ke arah kembali mencapai paras prapandemik. Di samping itu, pertumbuhan
akan dipacu terutamanya oleh langkah di bawah Bajet 2022 yang masih bersifat
mengembang, normalisasi dalam aktiviti ekonomi dan sosial berikutan kadar
vaksinasi yang tinggi. Penyambungan semula projek infrastruktur dengan kesan
berganda yang tinggi serta permintaan luar yang kukuh terutamanya dagang utama.

Sehubungan itu, pada masa ini kerajaan mengekalkan unjuran pertumbuhan
