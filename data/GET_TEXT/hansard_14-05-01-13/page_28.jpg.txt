DR. 21.3.2022 22
8. Tuan Syed Ibrahim bin Syed Noh [Ledang] minta Menteri Komunikasi dan
Multimedia menyatakan secara terperinci berkenaan:

(a) peranan pihak kementerian dalam mengawal selia ‘dunia
kewangan’ digital yang berkembang pesat secara global; dan

(b) kadar kejayaan perkembangan sektor digital selari dengan
inisiatif Matlamat Pembangunan Mampan (SDG) yang
digariskan oleh Pertubuhan Bangsa-Bangsa Bersatu.

Timbalan Menteri Komunikasi dan Multimedia [Datuk Zahidi bin Zainul
Abidin]: Terima kasih Yang Berhormat Ledang. Terima kasih Tuan Yang di-Pertua.

Secara amnya, pengawalseliaan aktiviti dalam sektor kewangan tertakluk di
bawah bidang kuasa Kementerian Kewangan dan agensi di bawahnya seperti Bank
Negara dan Suruhanjaya Sekuriti Malaysia.

Namun begitu, terdapat subsektor atau aktiviti kewangan yang berada di luar
bidang kuasa Kementerian Kewangan seperti aktiviti pemberi pinjam wang dan
dikawal selia oleh Kementerian Perumahan dan Kerajaan Tempatan.

Bidang kuasa kementerian dan agensi ini turut meliputi aktiviti kewangan
secara digital. Untuk pengetahuan Yang Berhormat juga, kalau kita lihat bahawa,
seperti contohnya crypto, yang melibatkan bitcoin dan sebagainya adalah juga
terlibat dalam bidang digital di mana ia di bawah Kementerian Komunikasi dan
Multimedia. Ada cadangan pihak Kementerian Komunikasi dan Multimedia untuk
mendaftar semua mereka yang terlibat dalam crypto ini supaya kita dapat membantu
mereka dalam menyelesaikan beberapa perkara yang mereka hadapi.

Matlamat Pembangunan Mampan (SDG) merupakan panduan kerajaan
dalam rangka dasar bagi memastikan masa depan mampan melangkaui semua
bidang cabaran pembangunan dunia moden termasuk ekonomi, sosial dan alam
sekitar.

Pandemik COVID-19 telah membawa perubahan gaya hidup kepada
penggunaan teknologi digital dan internet berikutan norma penjarakan sosial,
pengajaran dan pembelajaran di rumah, bekerja dari rumah dan juga pelaksanaan
PKP di seluruh negara.

Unit Perancangan Ekonomi selaku focal point SDG bertindak sebagai agensi
yang menyelaras semua inisiatif digital berkaitan SDG antara kementerian dan
agensi kerajaan. Di bawah Kementerian Komunikasi dan Multimedia, antara agensi
yang terlibat dalam perkembangan sektor digital ialah Perbadanan Ekonomi Digital
Malaysia (MDEC). Program MDEC dilihat selari dengan inisiatif Matlamat
Pembangunan Mampan khususnya di bawah matlamat seperti:

(i) SDG4 — Kualiti Pendidikan;

(ii) SDG8 — Pekerjaan Yang Sesuai Dengan Pembangunan Ekonomi;

(iii) SDG9 — Industri Inovatif dan Infrastruktur;
