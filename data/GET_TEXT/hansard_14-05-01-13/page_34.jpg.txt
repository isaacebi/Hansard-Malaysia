DR. 21.3.2022 28

Berhormat Serian, pihak KPM sentiasa komited dan memang kita akan mengambil
langkah yang berpatutan untuk menyegerakan proses tender dan sebagainya. Jadi
mengikut keperluan dan juga mematuhi peraturan yang sedia ada. Itu yang saya
sebutkan tadi ada beberapa masalah termasuklah keperluan pihak bomba dan pihak
berkuasa tempatan dan sebagainya. Selagi dapat kita selesaikan kesemua masalah
ini, sudah tentunya kita akan berusaha bersungguh-sungguh untuk menepati timeline
yang telah kita tentukan. Terima kasih.

Tuan Yang di-Pertua: Terima kasih. Soalan tambahan kedua? Tidak ada.

Seterusnya Yang Berhormat Tuan Hassan bin Abdul Karim, silakan.

10. Tuan Hassan bin Abdul Karim [Pasir Gudang] minta Menteri Pelancongan,
Seni dan Budaya menyatakan adakah kementerian memberi kerjasama kepada
Kerajaan Negeri Johor dan Majlis Bandaraya Pasir Gudang untuk meningkatkan
Festival Layang-layang di Pasir Gudang ke taraf global terkenal di seluruh dunia.

Menteri Pelancongan, Seni dan Budaya [Dato’ Sri Hajah Nancy Shukri]:
Terima kasih Tuan Yang di-Pertua. Bismillahi Rahmani Rahim. Assalamualaikum
warahmatullahi wabarakatuh. Terima kasih kepada Yang Berhormat Pasir Gudang
yang bertanya.

Tuan Yang di-Pertua, acara Festival Layang-layang di Pasir Gudang ini julung
kalinya telah diadakan pada tahun 1995. Kali terakhir acara tahunan_ ini
dilangsungkan adalah pada tahun 2019 iaitu sebelum berlakunya penularan wabak
COVID-19 pada tahun 2020. Acara yang disenaraikan dalam Kalendar Pelancongan
Negeri Johor ini merupakan anjuran bersama Majlis Bandaraya Pasir Gudang
(MBPG), Tourism Johor dan Persatuan Pelayang Negeri Johor dan disokong oleh
Kementerian Pelancongan, Seni dan Budaya Malaysia (MOTAC).

Festival ini sentiasa menerima sambutan yang menggalakkan, baik daripada
pengunjung dari dalam mahupun dari luar negara. Pada tahun 2019 iaitu edisi
terakhir festival ini dianjurkan, setakat ini ia telah berjaya menarik penyertaan 43
buah negara yang melibatkan seramai 215 orang peserta dari luar negara. MOTAC
telah terlibat secara langsung di sepanjang penganjuran festival layang-layang ini
dilaksanakan dengan menjadi salah satu agensi di dalam jawatankuasa tetap
penganjuran. MOTAC juga aktif terlibat dalam program pameran pelancongan
sepanjang festival ini berlangsung. Penyertaan pameran pelancongan ini telah
melibatkan semua jabatan dan agensi MOTAC di negeri Johor iaitu Pejabat MOTAC
Negeri Johor, Tourism Malaysia Wilayah Selatan, Jabatan Kebudayaan dan
Kesenian Negara (JKKN) Negeri Johor, Kompleks Kraf Johor iaitu di bawah seliaan

Kraftangan Malaysia dan Arkib Negara Malaysia Cawangan Negeri Johor.
