DR. 21.3.2022 4

Tuan Yang di-Pertua, kerajaan sentiasa prihatin keluh resah rakyat yang telah
hilang pekerjaan atau terjejas sumber pendapatan yang seterusnya menyukarkan
rakyat untuk menampung keperluan perbelanjaan isi rumah.

Justeru, bagi menangani masalah tersebut, kerajaan terus melaksanakan
pelbagai program penjanaan sumber pendapatan dan peluang pekerjaan termasuk
melalui inisiatif Jamin Kerja Keluarga Malaysia yang dijangka menyediakan 600,000
peluang pekerjaan kepada rakyat di mana inisiatif ini merangkumi tiga Komponen
utama, Tuan Yang di-Pertua, iaitu:-

(i) insentif penggajian Jamin Kerja di bawah PERKSO yang
menyasarkan sekurang-kurangnya 300,000 peluang pekerjaan
kepada penganggur termasuk golongan rentan, bekas
banduan dan warga emas;

(ii) insentif MySTEP yang akan diterajui oleh LAKSANA yang
menyasarkan sekurang-kurangnya 80,000 peluang pekerjaan
kontrak dalam sektor awam dan swasta; dan

(iii) program Upskill Malaysia oleh HRD Corp yang menyediakan
latihan kemahiran untuk pencari kerja dan bertujuan untuk
meningkatkan kebolehpasaran mereka serta menjamin
pendapatan pekerjaan kepada kira-kira 220,000 orang pelatih.

Selain itu, Tuan Yang di-Pertua, kerajaan sentiasa meneruskan pelbagai
inisiatif untuk meningkatkan lagi produktiviti melalui pendigitalan dan penggunaan
luas automasi oleh industri yang akan menyumbang kepada penjanaan pendapatan
yang lebih tinggi terhadap ekonomi negara.

Terima kasih Tuan Yang di-Pertua. Terima kasih Yang Berhormat Pontian.

Tuan Yang di-Pertua: Terima kasih Yang Berhormat Timbalan Menteri.
Yang Berhormat Pontian, silakan soalan tambahan pertama.

Datuk Seri Haji Ahmad bin Haji Maslan [Pontian]: Terima kasih Yang
Berhormat Timbalan Menteri yang menyebut mengenai hutang kerajaan RM979.8
bilion atau 63.4 peratus daripada KDNK.

Apa yang saya ingin tanyakan ialah mengenai hutang isi rumah. Disebut tadi
hutang kerajaan. Bagaimana tentang hutang isi rumah iaitu hutang rakyat biasa dari
segi hutang kenderaan, hutang beli rumah, hutang kad kredit, hutang personal loan,
hutang pendidikan? Apakah langkah-langkah kerajaan untuk memastikan hutang isi
rumah ini terkawal dan langkah-langkah membantu rakyat secara keseluruhannya?
Jika terlalu panjang, boleh bertulis tetapi saya mohon jawapan. Terima kasih.

Tuan Yang di-Pertua: Terima kasih. Silakan, Yang Berhormat Timbalan

Menteri.
