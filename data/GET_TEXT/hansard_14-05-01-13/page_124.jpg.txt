DR. 21.3.2022 118

pembaharuan khususnya dalam sudut perundangan. Secara umumnya, saya
menyokong segala pindaan dibawa oleh kerajaan pada kali ini, namun terdapat
beberapa perkara yang perlu penelitian.

Tuan Yang di-Pertua, menerusi pindaan kali ini, kerajaan benar-benar ingin
memastikan jenayah perdagangan dapat dikurangkan, seterusnya menjamin
keberadaan barangan keperluan asas di pasaran. Saya menyambut baik usaha ini
kerana ia adalah suatu keperluan yang mendesak khususnya terhadap barang
kawalan yang diberikan subsidi oleh kerajaan.

Kekurangan barangan kawalan di pasaran, kesannya kepada rakyat begitu
mendalam. Contohnya, isu kekurangan bekalan minyak masak paket bersubsidi
yang telah berlaku awal Januari yang lalu sehinggalah pada hari ini. Perkara tersebut
sememangnya telah menambah derita rakyat terutamanya buat mereka yang mahu
bangkit semula dengan menjalankan perniagaan selepas pandemik COVID-19.

Berdasarkan statistik KPDNHEP, sebanyak 2,212 kes dengan nilai rampasan
sebanyak RM654 juta telah direkodkan yang melibatkan pelbagai kesalahan di bawah
akta ini bermula pada 2016 hinggalah Oktober 2020. Antaranya ialah kesalahan
penyelewengan barang kawalan bersubsidi di sempadan antara Malaysia yang
terdiri dari negara Thailand, Indonesia, Brunei dan Singapura. Harga jualan
barangan kawalan di Malaysia yang jauh lebih rendah dan mudah diperoleh
merupakan faktor utama mempengaruhi permintaan daripada penduduk di negara
sempadan.

Meskipun isu penyelewengan barang kawalan di sempadan ini bukanlah
suatu perkara yang mudah untuk diuruskan dan ditangani, namun kita tidak boleh
menjadikan ia sebagai satu alasan dan kerajaan hendaklah mencari solusi yang
tepat untuk menangani secara holistik. Saya berharap agar perkara ini terus menjadi
fokus utama kerajaan dan menjadikan teras utama kepada bahagian yang
bertanggungjawab, KPDNHEP.

Tuan Yang di-Pertua, berikutan cadangan pindaan seksyen 10 iaitu
memperluaskan kuasa kepada pegawai bekalan untuk membuat tangkapan tanpa
waran ke atas orang yang dipercayai dengan munasabah telah melakukan atau cuba
untuk melakukan kesalahan di bawah akta ini. Soalan saya, apakah ia tidak bersifat
terlalu ekstrem dan keterlaluan terhadap kesalahan-kesalahan di bawah bidang
kuasa kawalan bekalan ini?

#1700

Adakah perluasan kuasa sebegini benar-benar diperlukan oleh kerajaan

untuk menjamin keberadaan barang-barang keperluan asas di pasaran? Secara

umumnya, saya menyambut baik cadangan ini namun demikian kerajaan hendaklah
