DR. 21.3.2022 39

perkhidmatannya. Dengan pengasingan ini, diharap pekerja dapat menumpukan
kepada pemulihan dan rawatan diri yang mencukupi sebelum mula bekerja semula
setelah mengambil cuti sakit.

Fasal 24 — penambahbaikan mengenai penggajian pekerja asing. Fasal 24
pula bertujuan untuk menggantikan seksyen 60K sedia ada dengan seksyen baharu
bagi tujuan penambahbaikan Akta 265 agar pemantauan penggajian pekerja asing
dapat dibuat dengan lebih berkesan. Melalui peruntukan baharu ini, majikan yang
ingin menggaji pekerja asing hendaklah mendapat kelulusan Ketua Pengarah
Tenaga Kerja terlebih dahulu sebelum dibenarkan membuat permohonan pekerja
asing.

Peruntukan yang sama telah pun diperuntukkan dalam Ordinan Buruh Sabah
Bab 67 dan Ordinan Buruh Sarawak Bab 76. Mana-mana majikan yang menggaji
pekerja asing tanpa kelulusan Ketua Pengarah Tenaga Kerja boleh dikenakan
hukuman denda tidak melebihi RM100,000 atau penjara tidak melebihi lima tahun.
Di bawah peruntukan baharu ini juga, majikan yang memohon pekerja asing
hendaklah mematuhi undang-undang perburuhan yang berkaitan.

Fasal 43 — penalti am. Fasal 43 bertujuan untuk meminda seksyen 99A [Akta
265] bagi menaikkan kadar penalti am di bawah Akta 265 daripada denda tidak
melebihi RM10,000 kepada denda tidak melebihi RM50,000. Cadangan_ ini
dimasukkan bagi meningkatkan lagi pematuhan di bawah akta ini.

Tuan Yang di-Pertua dan Ahli-ahli Yang Berhormat sekalian, peruntukan
baharu. Peruntukan-peruntukan baharu yang dicadangkan untuk dimasukkan ke
dalam Akta 265 boleh dilihat dalam fasal-fasal yang berikut —

Fasal 4 — pengiraan gaji untuk bulan kerja yang tidak lengkap. Fasal 4
bertujuan untuk memasukkan seksyen baharu 18A ke dalam Akta 265 untuk
mengadakan peruntukan bagi pengiraan gaji seseorang pekerja jika seseorang
pekerja tidak dapat melengkapkan sebulan penuh perkhidmatan.

01150

Fasal 13 bertujuan untuk memasukkan seksyen baharu 41A ke dalam Akta
265 bagi menambah baik aspek kebajikan kepada pekerja dengan melarang majikan
daripada memberhentikan pekerja wanita yang sedang dalam tempoh kehamilan
atau sakit akibat kehamilan selaras dengan The Convention on the Elimination of All
Form of Discrimination against Women (CEDAW).

Fasal 23 — cuti paterniti. Fasal 23 bertujuan untuk memasukkan seksyen
baharu 60FA ke dalam Akta 265 bagi memperuntukkan mengenai cuti paterniti bagi

pekerja lelaki yang berkahwin.
