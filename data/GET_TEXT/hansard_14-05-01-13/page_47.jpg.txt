DR. 21.3.2022 41

Fasal 36 — notis berhubung gangguan seksual. Fasal 36 bertujuan untuk
memasukkan seksyen baharu 81H bagi mengenakan kewajipan tambahan kepada
majikan supaya mempamerkan notis pencegahan gangguan seksual di tempat kerja
bagi meningkatkan kesedaran dan mencegah perlakuan gangguan seksual di tempat
kerja.

Fasal 40 — perintah mahkamah untuk bayaran tertunggak kepada pekerja.
Fasal 40 ini bertujuan untuk memasukkan seksyen baharu 87A bagi memberikan
kuasa kepada mahkamah untuk memerintahkan mana-mana majikan yang
disabitkan kesalahan berkaitan dengan pembayaran gaji atau apa-apa bayaran lain
supaya melunaskan semua bayaran tertunggak kepada pekerja. Mahkamah boleh,
atas permohonan pekerja, mengeluarkan waran untuk melevi harta benda majikan
bagi pembayaran gaji tertunggak tersebut.

Fasal 41 — kesalahan buruh paksa. Fasal 41 ini bertujuan untuk memasukkan
seksyen baharu 90B ke dalam Akta 265 mengenai buruh paksa. Di bawah
peruntukan ini, mana-mana majikan yang mengugut, memperdaya atau memaksa
pekerjanya untuk menjalankan sebarang aktiviti, perkhidmatan atau kerja dan
menghalang pekerja daripada meninggalkan tempat di mana aktiviti kerja tersebut,
perkhidmatan atau pekerja tersebut dilakukan adalah melakukan kesalahan buruh
paksa di bawah Akta 265. Majikan boleh didenda sehingga RM100,000 atau
dipenjarakan sehingga dua tahun atau kedua-duanya sekali.

Fasal 44 — anggapan mengenai siapakah pekerja dan majikan. Presumption
as to who is an employee and employer, dengan izin. Fasal 44 yang bertujuan untuk
memasukkan seksyen baharu 101C ke dalam Akta 265 bertujuan untuk
memperuntukkan mengenai keadaan-keadaan yang membolehkan anggapan dibuat
mengenai siapakah pekerja dan majikan atau, dengan izin, presumption as to who is
an employee and employer.

Dalam apa-apa prosiding jenayah di bawah akta ini, sekiranya tiada kontrak
perkhidmatan bertulis, anggapan ini boleh digunakan dalam prosiding jenayah
tersebut bagi menentukan sama ada seseorang itu digaji di bawah kontrak
perkhidmatan, dengan izin, contract of service atau kontrak untuk perkhidmatan
ataupun contract for service dengan Employment Relationship Recommendation
2006 (No. 198).

Tuan Yang di-Pertua dan Ahli-ahli Yang Berhormat sekalian, peruntukan
yang dimansuhkan berhubung dengan peruntukan-peruntukan yang dicadang
dimansuhkan melalui pindaan ini, fasal-fasal yang berkaitan adalah seperti yang
berikut—
