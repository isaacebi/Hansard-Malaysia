DR. 21.3.2022 129

daripada Yang Berhormat Timbalan Menteri, berapakah syarikat dan senaraikan
satu persatu syarikat yang mendapat kuota yang dikatakan 60,000 tan sebulan untuk
penyediaan minyak paket kalau tak silap. Jadi saya hendak minta senarai nama-
nama syarikat tersebut untuk kita nilai sejauh mana mereka ini dapat memberikan
pembekalan yang sepatutnya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih

Yang Berhormat Pokok Sena. Seterusnya saya jemput Yang Berhormat Setiu.

5.32 ptg.

Tuan Shaharizukirnain bin Abd Kadir [Setiu]: Assalamualaikum
warahmatullahi wabarakatuh. [Berselawat]. Terima kasih Tuan Yang di-Pertua
kerana memberikan ruang kepada Setiu untuk turut sama membahaskan Rang
Undang-undang Kawalan Bekalan (Pindaan) 2021.

Tuan Yang di-Pertua, pertamanya saya menyokong penuh usaha kerajaan
untuk meminda seksyen 10 dan memberi punca kuasa kepada pegawai untuk
menangkap pesalah tanpa waran bagi memastikan siasatan dan penyelewengan
barang kawalan dapat dilakukan dengan lebih efektif. Namun apa yang
membimbangkan wujudnya penyalahgunaan kuasa serta penyelewengan di antara
pegawai yang bertugas dengan peniaga. Saya yakin isu penyalahgunaan kuasa ini
tidak akan berlaku sekiranya pegawai yang bertugas benar-benar berintegriti dan
amanah terhadap tugasnya.

Firman Allah dalam surah al-Anfal ayat 27 [Membaca sepotong ayat al-
Quran]. “Wahai orang-orang yang beriman, janganlah kamu mengkhianati Allah dan
Rasul dan janganlah kamu khianati amanah-amanah yang dipercayakan kepada
kamu sedangkan kamu mengetahui.” Oleh itu, apakah langkah kerajaan bagi
memastikan isu tersebut tidak berlaku walaupun punca kuasa telah diberikan kepada
pegawai yang bertugas? Selain itu, sejauh mana pemeriksaan integriti secara
berkala telah dijalankan terhadap pegawai penguat kuasa yang bertugas. Saya yakin
kuasa yang diberikan harus dipantau sebaik mungkin bagi mengekang isu ini.

Tuan Yang di-Pertua, dalam sesi soal jawab Menteri baru-baru ini, Yang
Berhormat Timbalan Menteri KPDNHEP ada menyatakan bahawa tiada laporan
peniaga yang menyorok barang kesan daripada kerajaan menguatkuasakan harga
barangan. Sebaliknya, kenaikan harga barang di pasaran adalah disebabkan
pandemik COVID-19, banjir dan kenaikan kos barang mentah. Namun persoalannya,
baru-baru ini timbulnya isu peniaga tempatan yang menyorok bekalan ayam mentah

ekoran kemasukan ayam import.
