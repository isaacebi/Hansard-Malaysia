DR. 21.3.2022 126

Sebelum pindaan seksyen ini, wang rasuah untuk suspek dilepaskan
daripada tangkapan pegawai mungkin dalam lingkungan RM2,000. Selepas pindaan
akta seksyen ini, wang rasuah tersebut pasti akan naik. Kemungkinan sehingga
RM10,000 atau lebih. Ini kerana ada pegawai yang jahat mengambil peluang untuk
membuat ancaman menangkap orang tanpa waran.

Seterusnya saya merujuk kepada tambahan seksyen baharu_iaitu
pengenalan seksyen 12A yang bertujuan memberikan pegawai bekalan kuasa untuk
menjual barang kawalan disita yang sifatnya mudah rosak, terbakar atau melibatkan
penjagaan dengan kos tinggi. Saya bersetuju dengan penambahan seksyen
tersebut. Namun dengan syarat, segala urusan dan proses penjualan tersebut
haruslah disaksikan oleh orang-orang tertentu yang boleh dipercayai seperti wakil
rakyat, majistret, imam masjid, pemimpin agama, guru besar atau pegawai-pegawai
kanan kerajaan di daerah tersebut.

Ini bagi memastikan terdapat ketelusan dalam segala proses penjualan
tersebut agar tidak menjadi pertikaian oleh orang awam serta menjadi contoh terbaik
integriti dan akauntabiliti dalam perkhidmatan awam.

Untuk tambahan pengenalan seksyen 12B pula, iaitu bagi mengecualikan
tuntutan terhadap kerajaan oleh mana-mana pihak berkenaan dengan barang-
barang yang disita melainkan jika penyitaan itu dibuat tanpa sebab munasabah. Saya
tidak bersetuju dan membantah tambahan seksyen tersebut. Ini kerana saya melihat
dengan adanya seksyen tersebut ia sama seperti mengehadkan fungsi dan bidang
kuasa mahkamah kehakiman di Malaysia. Pemilik barang-barang yang disita
sepatutnya harus diberi peluang bagi mengemukakan tuntutan di mahkamah.

Sekiranya terdapat salah tuduh oleh pihak kerajaan, mangsa tidak dapat
menuntut keadilan di mahkamah jika tambahan seksyen 12B ini diluluskan. Oleh
yang demikian, saya meminta agar seksyen 12B ini dibatalkan dan memulangkan
kembali kaedah tuntutan keadilan kepada mahkamah.

Kerajaan seharusnya mempunyai keyakinan yang tinggi terhadap sistem
kehakiman Malaysia dan bukan sebaliknya dengan memperkenalkan seksyen 12B
baharu ini. Kepercayaan dan keyakinan rakyat terhadap sistem dan badan
kehakiman di Malaysia sepatutnya diperkukuhkan oleh kerajaan dan bukan dihadkan
oleh kerajaan.

Akhir sekali, saya ingin meminta agar pihak kerajaan dapat menimbang
semula penggubalan Akta Kawalan Bekalan 1961 ini dan mengkaji semula sama ada
akta tersebut masih relevan untuk diguna pakai bagi mencapai kestabilan pasaran
dan ekonomi seperti mana yang dinikmati di negara-negara maju. Sekian, terima
kasih.
