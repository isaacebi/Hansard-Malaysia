DR. 21.3.2022 42

Fasal 10 — penggajian wanita. Fasal 10 bertujuan untuk memotong Bahagian
VII Akta 265 yang mengandungi peruntukan khusus mengenai wanita yang bekerja
pada waktu malam dan bekerja di bawah tanah. Bahagian ini dicadangkan
dimansuhkan bagi memberi layanan dan perlindungan saksama kepada pekerja
wanita dan lelaki selaras dengan Konvensyen ILO berkaitan, dengan _izin,
Discrimination (Employment and Occupation) Convention 1958 (No. 111).

Fasal 26 — siasatan terhadap aduan mengenai diskriminasi. Fasal 26 ini
bertujuan untuk memotong seksyen 60L iaitu mengenai kuasa Ketua Pengarah
Tenaga Kerja untuk menyiasat aduan diskriminasi dalam penamatan kerja antara
pekerja tempatan dan pekerja asing.

Fasal 15, 29 dan 35 — membatalkan klausa had gaji. Fasal 15, 29 dan 35
bertujuan untuk memotong seksyen 44A, 69B, 69C, 69D, 69E dan 81G dalam Akta
265 masing-masing berhubung dengan pengendalian siasatan aduan daripada
pekerja yang bergaji RM2,000 sebulan sehingga RM5,000 sebulan.

Peruntukan ini di cadang dimansuhkan kerana Akta 265 ini akan diperluaskan
liputan perlindungan kepada semua pekerja tanpa mengira had gaji. Dengan
perluasan liputan ini, semua pekerja tanpa mengira had gaji di sektor swasta akan
menikmati faedah-faedah yang ditetapkan di bawah Akta 265 tertakluk kepada syarat
tertentu.

Dalam perkara ini, pindaan akan dibuat kepada Jadual Pertama Akta 265
bagi membolehkan Akta 265 ini secara umumnya terpakai kepada semua pekerja
dalam sektor swasta tanpa mengira had gaji. Pindaan kepada Jadual Pertama
tersebut akan dibuat melalui suatu perintah selaras dengan kuasa Menteri Sumber
Manusia di bawah seksyen 2(2) Akta 265. Draf perintah tersebut sedang disediakan
oleh Kementerian Sumber Manusia dan akan dikuatkuasakan bersekali dengan kuat
kuasa pindaan kepada Akta 265 ini setelah ia diluluskan oleh Parlimen dan
diperkenankan oleh Yang di-Pertuan Agong pada satu tarikh yang akan ditentukan
kelak.

Fasal 42 — menggugurkan kesalahan berkaitan penggajian pekerja wanita.
Fasal 42 bertujuan untuk memotong seksyen 93 iaitu menggugurkan kesalahan yang
dilakukan oleh majikan berkaitan penggajian pekerja wanita yang bekerja di waktu
malam di bawah tanah dan larangan-larangan lain yang ditetapkan oleh Menteri
Sumber Manusia.

#1200

Kementerian Sumber Manusia turut mencadangkan pindaan-pindaan lain

dalam RUU ini yang tidak diperkatakan secara khusus kerana ia merupakan pindaan

kecil atau berbangkit.
