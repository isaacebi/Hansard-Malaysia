DR. 21.3.2022 143

iaitu dari tahun 2019 sehingga tahun 2021? Ekoran daripada operasi tersebut,
berapakah dakwaan telah dilaksanakan terhadap mereka yang salah?

Saya juga ingin bertanya kepada Yang Berhormat Menteri, berapakah
anggota penguat kuasa yang ada di setiap negeri? Kenapa saya tanya semua ini
Tuan Yang di-Pertua, sebab penguatkuasaan ini penting terutama apabila kita
hendak kawal barangan yang telah diberikan subsidi seperti minyak masak dan
petrol di mana kita tahu ada orang sudah salah guna. Mereka menyeludup minyak
masak ini atau petrol atau barang-barang lain yang ada subsidi ini ke luar negara.
Jadi sudah pasti ini satu kerugian kepada negara kita. Jadi saya ingin tanya kepada
pihak kementerian tentang penguatkuasaan ini.

Isu yang terakhir yang saya hendak bangkit adalah berkaitan dengan pindaan
ini yang rata-rata rakan-rakan dalam Dewan ini semua ada sebut tentang tangkapan
tanpa waran ini. Kalau oleh sebab ada buat salah, disyaki salah maka terus tangkap
tanpa waran. Ini hanya kerana barangan kawalan.

Jadi kita akan tertanya-tanya Tuan Yang di-Pertua, apabila kita lihat ada
orang yang rasuah telah dihukum oleh Mahkamah Rayuan dalam tempoh dia hendak
buat rayuan kepada Mahkamah Persekutuan, dia boleh diikat jamin, boleh di luar.
Jadi orang ini akan tertanya-tanya kenapa ada sistem double standard sedemikian.
Kenapa begitu berat sekali, hanya kerana barang kawalan sahaja, mereka boleh
diberi kuasa yang begitu besar. Penguat kuasa diberi kuasa yang begitu besar, boleh
tangkap tanpa waran.

Jadi saya hendak bertanya kepada Yang Berhormat Timbalan Menteri
apakah sebab perlunya ada pemindaan ini supaya memberi kuasa yang begitu besar
kepada pihak penguat kuasa dan bagaimana dengan pindaan rang undang-undang
ini dapat memanfaatkan dalam kerja penguatkuasaan ini dan juga yang akhir sekali,
apakah semak imbang yang akan digunakan oleh kerajaan untuk mengelak daripada
salah guna kuasa? Dengan itu sekian, terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Kota Melaka. Ahli Yang Berhormat, seramai 14 Ahli-ahli Yang
Berhormat telah berbahas. Sekarang tiba masanya saya menjemput Yang
Berhormat Menteri atau Yang Berhormat Timbalan Menteri untuk menjawab. Saya

beri tempoh masa 20 minit. Dipersilakan Yang Berhormat Timbalan Menteri.

6.18 ptg.
Timbalan Menteri Perdagangan Dalam Negeri dan Hal Ehwal Pengguna
[Dato’ Rosol bin Wahid]: Assalamualaikum warahmatullahi wabarakatuh. Terima

kasih Tuan Yang di-Pertua, Ahli-ahli Yang Berhormat yang mengambil bahagian.
