DR. 21.3.2022 38

Fasal 6 dan fasal 7 — pembayaran gaji. Fasal 6 dan fasal 7 bertujuan untuk
meminda seksyen 25 dan 25A [Akta 265] berhubung dengan kewajipan majikan
membayar gaji melalui akaun pekerja bagi menyelaraskan peruntukan di bawah Akta
265 dengan Akta Perkhidmatan Kewangan 2013 [Akta 758], Akta Perkhidmatan
Kewangan Islam 2013 [Akta 759] dan Akta Institusi Pembangunan Kewangan 2002
[Akta 678].

Melalui fasal ini juga, subseksyen 25(4) baharu dimasukkan ke dalam Akta
265 bagi memberikan kuasa kepada Menteri Sumber Manusia untuk mengiktiraf
pengeluar instrumen pembayaran yang ditetapkan yang diluluskan dengan izin
approved and assured of designated payment instrument bagi maksud pembayaran
gaji. Pindaan ini bertujuan untuk memudahkan Kementerian Sumber Manusia
membuat pemantauan dan penguatkuasaan berhubung pembayaran gaji pekerja.

Di samping itu, pindaan ini selari dengan pemodenan sistem perbankan pada
ketika ini yang menggalakkan kepada dengan izin cashless society di mana transaksi
kewangan boleh dilakukan melalui medium elektronik.

Fasal 9 — keperluan kontrak bertulis bagi kontraktor untuk buruh. Fasal 9
bertujuan untuk meminda seksyen 33A untuk memasukkan kehendak tambahan
bagi kontraktor untuk buruh iaitu untuk menyediakan kontrak bertulis antara
kontraktor dengan prinsipal, kontraktor atau subkontraktor. Had denda_ bagi
kesalahan di bawah seksyen ini ditingkatkan daripada RM10,000 kepada RM50,000.

Fasal 12 — pemanjangan tempoh cuti bersalin. Fasal 12 bertujuan untuk
meminda seksyen 37 Akta 265 bagi memanjangkan tempoh cuti bersalin daripada
60 hari kepada 90 hari.

Fasal 20 dan fasal 21 — pengurangan waktu kerja. Fasal 20 dan fasal 21
bertujuan untuk meminda seksyen 60A dan 60C Akta 265 bagi mengurangkan waktu
kerja dan waktu kerja syif daripada 48 jam seminggu kepada 45 jam seminggu
selaras dengan dua konvensyen utama ILO berhubung waktu bekerja iaitu dengan
izin:

(i) Hours of Work (Industry) Convention 1919 (No. 1); dan

(ii) Hours of Work (Commerce and Offices) Convention 1930 (No. 30).

Pindaan ini juga memperuntukkan kuasa Menteri Sumber Manusia untuk
membuat peraturan yang berkaitan dengan bekerja malam dan elaun syif.

Fasal 22 — penambahbaikan mengenai cuti sakit. Fasal 22 bertujuan untuk
meminda seksyen 60F Akta 265 bagi mengasingkan cuti hospitalisasi daripada
kelayakan cuti sakit minimum yang diperuntukkan kepada pekerja bagi memastikan
kebajikan pekerja lebih terpelihara. Selama ini, cuti sakit maksimum yang diberikan

ialah 60 hari setahun iaitu 14 hari, 18 hari atau 22 hari bergantung pada tempoh
