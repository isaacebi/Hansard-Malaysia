DR. 21.3.2022 115

Dato’ Rosol bin Wahid: Tuan Yang di-Pertua dan Ahli-ahli Yang Berhormat
sekalian, Akta Kawalan Bekalan 1961 [Akta 122] merupakan satu akta di bawah
seliaan Kementerian Perdagangan Dalam Negeri dan Hal Ehwal Pengguna bagi
mengawal selia perdagangan barang-barang kawalan dalam negara. Akta 122 ini
penting bagi memastikan wujudnya keseimbangan perbekalan dan harga yang mana
mudah terkesan akibat faktor-faktor seperti kenaikan harga bahan mentah, bencana
alam serta sikap peniaga yang sengaja menyorok barang-barang kawalan.

Melalui akta ini, kerajaan dapat memastikan stok barang-barang kawalan
mencukupi dan mudah didapati pada setiap masa dan keadaan. Hal ini kerana akta
ini memperuntukkan kuasa kepada Menteri untuk menetapkan apa-apa makanan
dan barang keperluan asas sebagai barang-barang kawalan. Pengisytiharan barang
kawalan tersebut membolehkan kerajaan mengawal selia pengeluaran, pengedaran,
penjualan dan penyimpanan barang-barang kawalan bagi mengelak aktiviti
manipulasi bekalan oleh pihak-pihak yang tidak bertanggungjawab.

Rang undang-undang yang dibacakan ini adalah untuk memperkasakan
peruntukan-peruntukan berhubung penguatkuasaan bagi membanteras kegiatan
menyeleweng barang kawalan. Rang undang-undang ini juga bagi memperjelas dan
memperincikan peruntukan-peruntukan yang berhubung dengan pengendalian
barang-barang sitaan supaya tindakan penyitaan dan rampasan dapat dilakukan
dengan lebih praktikal dan selamat.

Tuan Yang di-Pertua dan Ahli-ahli Yang Berhormat sekalian, Rang Undang-
undang Kawalan Bekalan (Pindaan) 2021 ini telah melalui semakan dan diluluskan
oleh Jabatan Peguam Negara pada 31 Disember 2020. Rang undang-undang ini
juga telah diluluskan oleh Jemaah Menteri dalam mesyuaratnya pada 3 November
2021.

01650

Peruntukan-peruntukan yang dicadangkan untuk dipinda dan dimasukkan
adalah seperti berikut —

Fasal 1 mengandungi tajuk ringkas dan peruntukan mengenai permulaan
kuat kuasa akta yang dicadangkan.

Fasal 2 bertujuan untuk menggantikan perenggan 10(1)(a) Akta 122 dengan
perenggan baharu untuk memberi kuasa kepada pengawal bekalan, pegawai
bekalan, pegawai polis yang berpangkat tidak rendah daripada Inspektor atau
pegawai kastam untuk menahan tanpa waran mana-mana orang yang
semunasabahnya dipercayai telah melakukan atau cuba melakukan kesalahan di
bawah Akta 122. Pada masa kini, kesalahan atau cubaan untuk melakukan apa-apa

kesalahan di bawah Akta 122 hanya dilaksanakan sekiranya seseorang itu enggan
