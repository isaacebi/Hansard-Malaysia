DR. 21.3.2022 94

pandangan. Pihak kementerian menghargai semua pandangan, saranan, cadangan
mahupun teguran Ahli-ahli Yang Berhormat tersebut.

Seramai 20 orang Ahli Yang Berhormat iaitu Yang Berhormat Pasir Mas,
Yang Berhormat Ipoh Barat, Yang Berhormat Sungai Buloh, Yang Berhormat
Jempol, Yang Berhormat Kuala Krai, Yang Berhormat Pokok Sena, Yang Berhormat
Kuala Langat, Yang Berhormat Papar, Yang Berhormat Tebrau, Yang Berhormat
Kulai, Yang Berhormat Setiu, Yang Berhormat Permatang Pauh, Yang Berhormat
Sik, Yang Berhormat Bukit Bendera, Yang Berhormat Tumpat, Yang Berhormat
Hang Tuah Jaya, Yang Berhormat Sepang, Yang Berhormat Seputeh, Yang
Berhormat Setiawangsa, Yang Berhormat Batu Kawan dan Yang Berhormat Klang.

Mereka telah membangkitkan isu berkaitan dengan rang undang-undang...

Dato’ Ramli bin Dato’ Mohd Nor [Cameron Highlands]: Kurang betul.
Yang Berhormat Timbalan Menteri tolong perbetulkan. Yang Berhormat Batu Kawan
tidak terlibat.

Datuk Haji Awang bin Hashim: Saya tidak jelas.

Dato’ Ramli bin Dato’ Mohd Nor [Cameron Highlands]: Yang Berhormat
Batu Kawan tidak terlibat dalam perbahasan. Perbetulkan.

Datuk Haji Awang bin Hashim: Ya, baik. Yang Berhormat Batu Kawan tidak
terlibat. Okey, saya tahu. Saya tarik keluar Yang Berhormat Batu Kawan. Yang
Berhormat Klang telah membangkitkan isu berkaitan Rang Undang-undang Kerja
(Pindaan) 2021.

Terdapat beberapa soalan berkaitan dengan cuti paterniti yang dibangkitkan
terutamanya oleh Yang Berhormat Pasir Mas, Yang Berhormat Papar, Yang
Berhormat Ipoh Barat, Yang Berhormat Jempol, Yang Berhormat Kuala Krai dan
Yang Berhormat Kapar. Berhubung dengan cadangan cuti paterniti dinaikkan
daripada tiga hari kepada tujuh hari, perkara ini telah pun dibangkitkan semasa sesi
libat urus Kementerian Sumber Manusia dengan Kelab Penyokong Kerajaan dan
Blok Pembangkang pada tahun 2021 yang lalu.

Mengambil kira kebajikan dan keprihatinan kerajaan, Kementerian Sumber
Manusia telah bersetuju dengan cadangan tersebut. Untuk makluman Ahli-ahli Yang
Berhormat sekalian, kertas pindaan berhubung pindaan fasal cuti paterniti telah
diedarkan kepada Ahli-ahli Dewan pada hari ini dan akan dicadangkan di peringkat
Jawatankuasa.

Berhubung dengan cadangan konsep cuti tidak berturut dengan izin, non-
consecutive leave dilaksanakan ke atas cuti paterniti bagi pekerja lelaki bekerja yang
isterinya bersalin. Banyak Yang Berhormat tadi menyentuh berkenaan dengan

materniti dan juga paterniti yang disentuh secara terus dalam perbahasan tadi.
