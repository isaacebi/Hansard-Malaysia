DR. 21.3.2022 3

ekonomi negara bagi tahun 2022 antara 5.5 dan 6.5 peratus. Unjuran ini juga adalah
selari dengan unjuran terkini IMF dan Bank Dunia iaitu masing-masing pada 5.7 dan
5.8 peratus.

Tuan Yang di-Pertua, daripada sudut fizikal pula bagi tahun 2021 kerajaan
telah menyemak semula anggaran defisit fizikal daripada 5.4 peratus kepada 6.5
peratus berbanding KDNK berikutan penularan varian baharu COVID-19.

#1010

Pelaksanaan semula Perintah Kawalan Pergerakan dan penyediaan pakej
bantuan dan rangsangan ekonomi tambahan untuk meringankan beban rakyat dan
perniagaan. Walau bagaimanapun, Tuan Yang di-Pertua, berikutan prestasi kutipan
hasil pada suku keempat yang lebih baik susulan pembukaan semula ekonomi,
defisit fiskal bagi tahun 2021 telah mencatatkan 6.4 peratus kepada KDNK. Bagi
tahun 2022, kerajaan menyasarkan defisit fiskal lebih rendah pada paras enam
peratus kepada KDNK.

Untuk makluman Dewan yang mulia, hutang keseluruhan Kerajaan
Persekutuan sehingga akhir Disember 2021 mencatatkan RM979.8 bilion atau 63.4
peratus daripada KDNK. Manakala nisbah hutang statutori Kerajaan Persekutuan
yang merangkumi instrumen MDS, MGII dan MITB mencatatkan 5.97 peratus
daripada KDNK. Namun, ia masih di bawah had 65 peratus KDNK yang telah
ditetapkan dalam Akta Langkah-langkah Sementara Bagi Pembiayaan Kerajaan
(Penyakit Koronavirus 2019 (COVID-19)) (Pindaan) 2021.

Pada masa ini, kerajaan mengguna pakai Rangka Kerja Fiskal Jangka
Sederhana (MTFF) sebagai panduan dalam menggubal strategi ke arah konsolidasi
fiskal jangka sederhana tiga hingga lima tahun yang selari dengan pelan
pembangunan Rancangan Malaysia Ke-12.

Di samping itu, penggubalan Akta Tanggungjawab Fiskal (FRA) dijangka
dapat mengukuhkan tadbir urus, ketelusan pengurusan kewangan awam dan disiplin
fiskal. Kerajaan juga, Tuan Yang di-Pertua, sedang membangunkan Strategi Hasil
Jangka Sederhana (MTRS) dengan melaksanakan semakan semula perbelanjaan
awam atau public expenditure review, dengan izin, bagi menambah baik asas hasil
bagi memastikan kecekapan perbelanjaan kerajaan.

Pelaksanaan langkah-langkah tersebut, Tuan Yang di-Pertua, dijangka
mampu mengukuhkan kembali kedudukan kewangan negara demi memastikan
kemapanan fiskal dan kemampuan keberhutangan kerajaan dalam jangka masa

sederhana dan panjang.
