DR. 21.3.2022 87

Pertama adalah isu fasal 12 meminda seksyen 37 untuk menaikkan tempoh
cuti bersalin daripada 60 kepada 98 hari dan perkara yang berhubungan dengannya.
Pindaan ini membolehkan ibu untuk menyusukan bayi mereka bukan sahaja dua
bulan tetapi dengan pindaan ini, kita boleh membantu golongan ibu menyusukan
anak melebihi tiga bulan. Jadi, pindaan baharu yang terkini adalah untuk 98 hari.
Dengan izin, 98 days is of course better than 90 and of course 90 is better than 60.

Jadi kalau kita lihat dari segi bukan sahaja hak ibu tetapi hak anak, bayi itu
untuk mendapatkan akses kepada ibu pada umur yang begitu muda dan juga kita
tahu susu ibu memberikan imuniti paling baik kepada bayi. Dengan pindaan ini, saya
percaya kos rawatan pada masa hadapan untuk generasi yang akan datang akan
menurun bagi pihak kerajaan.

Jadi, saya juga hendak bahas bahawa kalau kita lihat kenapa 98 hari,
milestone untuk pertumbuhan bayi, tumbesaran bayi sangat berbeza. Dua bulan dan
tiga bulan. Yang paling utama adalah dalam bulan ketiga, selalunya tabiat tidur bayi
akan melebihi dua jam. Ada yang tidur sepanjang malam. Jadi bila kita berikan cuti
maternity ini kepada ibu melebihi 98 hari, bermaksud bila bayi mempunyai
tumbesaran yang lebih baik dalam bulan ketiga, ibu mempunyai rehat yang lebih
mencukupi. Bila mereka balik bekerja, produktiviti golongan ibu akan bertambah
kerana mereka sudah mempunyai rehat yang mencukupi di rumah. Jadi, saya begitu
menyokong pindaan ini.

Keduanya adalah fasal 13 memasukkan seksyen baharu 41A ke dalam akta
ini untuk menyekat penamatan pekerja wanita yang mengandung. Di Malaysia,
penglibatan wanita dalam sektor kerja selalunya tidak melebihi 60 peratus dan ramai
wanita berhenti bekerja kerana mereka kena jaga anak ataupun jaga ibu bapa yang
sudah tua. Jadi kalau kita ada pindaan ini untuk melindungi golongan wanita, saya
rasa kita boleh sekali gus juga menaikkan kadar kesuburan yang semakin menurun
di Malaysia.

Ketiganya, Tuan Yang di-Pertua, fasal 23 memasukkan seksyen baharu
60FA ke dalam akta untuk mengadakan peruntukan bagi perkara yang berhubungan
dengan cuti paterniti. Pindaan paling terkini adalah daripada tiga hari hingga tujuh
hari. Ini akan membolehkan golongan bapa menguruskan hal kelahiran dan sekali
gus kita boleh mengelakkan isu-isu permohonan pendaftaran kelahiran yang lambat
di Putrajaya atau di pejabat-pejabat JPN. Keduanya adalah untuk golongan ibu yang
melalui pembedahan cesarean. Seperti saya, dua kali saya cesarean dan saya boleh
beritahu dalam hari ketiga baru saya hendak turun berjalan semula. Jadi kalau ada
akses kepada suami bersama saya dan cuti tujuh hari, ia akan banyak membantu

golongan ibu yang bersalin melalui cesarean.
