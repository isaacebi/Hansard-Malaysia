DR. 28.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Khamis, 28 Julai 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Wong Hon Wai [Bukit Bendera] minta Menteri Kanan Perdagangan
Antarabangsa dan Industri menyatakan kedudukan terkini penyertaan Malaysia ke Rangka
Kerja Ekonomi Indo-Pasifik (Indo-Pacific Economic Framework - IPEF).

Menteri Kanan Perdagangan Antarabangsa dan Industri [Dato’ Seri Mohamed
Azmin bin Ali]: Tuan Yang di-Pertua, terima kasih Yang Berhormat Bukit Bendera. /ndo-
Pacific Economic Framework atau dengan izin IPEF merupakan instrumen diplomacy
economy yang bertujuan untuk mengukuhkan kerjasama di antara Amerika Syarikat dengan
negara-negara di rantau Indo-Pasifik. IPEF berperanan sebagai perangsang ke arah
peningkatan daya saing, daya tahan ekonomi dan pemulihan ekonomi pasca pandemik bagi
negara anggota.

Pada masa ini, keanggotaan IPEF terdiri daripada 14 buah negara iaitu Amerika
Syarikat, Australia, Brunei Darussalam, Fiji, India, Indonesia, Jepun, Republik Korea,
Malaysia, New Zealand, Filipina, Singapura, Thailand dan Vietnam. Malaysia telah dikenal
pasti sebagai salah sebuah negara perintis IPEF dan ia boleh dilihat sebagai satu
pengiktirafan terhadap Malaysia sebagai antara negara penting di rantau ini.

Sebagai sebuah negara yang mengamalkan dasar yang terbuka dan kompetitif
dalam perdagangan antarabangsa, Malaysia senantiasa mengambil sikap terbuka dalam
meneroka inisiatif serta platform yang relevan bagi meningkatkan prestasi perdagangan dan
pelaburan asing.

Kebanyakan negara ahli IPEF termasuk Amerika Syarikat merupakan rakan-rakan
dagang dan pelabur utama Malaysia. Oleh itu, Kementerian Perdagangan Antarabangsa dan
Industri berpandangan bahawa IPEF mampu meningkatkan daya saing dan daya tahan
ekonomi, keterangkaian atau dengan izin, interconnectedness dan kemakmuran serantau
serta membantu dalam proses pemulihan ekonomi negara. Aspirasi IPEF secara dasarnya
adalah seiring dengan usaha menggalakkan kemapanan ekonomi negara seperti yang telah
digariskan di dalam Rancangan Malaysia Kedua Belas dan Aspirasi Pelaburan Nasional.

Cadangan Malaysia telah diambil kira dalam kenyataan bersama anggota IPEF untuk

menjamin elemen technical assistance and capacity building sebagai sebahagian daripada
