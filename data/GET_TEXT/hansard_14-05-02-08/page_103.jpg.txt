DR. 28.7.2022 98

(ii) hal pemecatan memerlukan pendekatan yang berbeza supaya parti

politik tidak menyalahgunakannya; dan

(iii) hal pemecatan adalah satu perkara yang di luar kawalan Dewan

Rakyat.

Seterusnya, pertanyaan Yang Berhormat Pontian, Yang Berhormat Pasir Mas, Yang
Berhormat Tuaran, Yang Berhormat Dungun, dan Yang Berhormat Rasah mengenai sama
ada kedudukan Ahli Dewan Rakyat yang menggunakan simbol parti politik lain dalam satu
parti gabungan boleh dianggap bertukar parti.

Terdapat persoalan bahawa mandat rakyat yang diberi kepada Ahli Dewan Rakyat
adalah berdasarkan kepada simbol parti politik yang digunakan Ahli Dewan Rakyat ketika
pilihan raya. Dalam hal ini, penggunaan simbol parti politik atau simbol parti gabungan tidak
diambil kira dalam rang undang-undang ini.

Ini bermaksud jika seseorang menggunakan simbol sesuatu parti politik, mereka
tidak akan dianggapkan sebagai bertukar parti jika mereka kembali kepada parti mereka atau
kekal bebas. Kalau dia bertanding bebas, orang dekat luar sana dia meminjam simbol parti,
parti itu setuju dia gunakan simbol itu— kita sebut namalah dalam perbincangan kita dalam
jawatankuasa pilihan khas itu ada orang yang buat itu di Kelantan, saya dimaklumkan. Jadi,
dia menang dia kekal sebagai bebas, tidak ada masalah. Jadi, tidak ada pertukaran parti.

Tuan Yang di-Pertua, secara amnya terdapat dua situasi berkenaan Ahli Dewan
Rakyat bebas. Ahli Yang Berhormat Jempol, Yang Berhormat Dungun, Yang Berhormat
Julau dan Yang Berhormat Hang Tuah Jaya telah membangkitkan persoalan sama ada Ahli
Dewan Rakyat daripada sesuatu parti politik yang kemudiannya menjadi Ahli Dewan Rakyat
bebas dianggap bertukar parti.

Merujuk kepada perkara ini, tindakan Ahli Dewan Rakyat dianggap bertukar parti
kerana Ahli Dewan Rakyat yang menang atas kerusi sesuatu parti politik telah diberi mandat
oleh rakyat melalui pengundian semasa pilihan raya berdasarkan parti politik yang
diwakilinya.

Selain itu, seorang Ahli Dewan Rakyat bukan merupakan anggota mana-mana parti
politik iaitu Ahli Dewan Rakyat bebas— guna kunci ke guna payung ke dia punya simbol.
Boleh menyokong mana-mana parti politik atau parti gabungan tetapi mesti kekal sebagai
Ahli Dewan Rakyat bebas dan tidak boleh menyertai mana-mana parti politik.

Sekiranya, beliau hendak bertindak menyertai satu parti politik, maka beliau dianggap
bertukar parti. Makna, dia mesti daftar menjadi ahli mana-mana political party dan dia
dianggap telah bertukar parti serta hilang kedudukan sebagai Ahli Dewan Rakyat. Ini kerana
mandat yang diberi rakyat atas tiket bebas. Sekiranya mandat tidak dipenuhi, maka
kedudukan Ahli Dewan Rakyat harus kembali kepada rakyat melalui pilihan raya. Pada masa
yang sama...

Datuk Wira Dr. Mohd. Hatta bin Md. Ramli [Lumut]: Yang Berhormat Menteri,
minta penjelasan sedikit.

Dato’ Sri Dr. Haji Wan Junaidi bin Tuanku Jaafar: Ahli-ahli Yang Berhormat...
