DR. 28.7.2022 39

Terdapat 21 projek di bawah RP1 yakni yang tahun lepas di bawah Program Jalan
Perhubungan Desa (JPD) di Parlimen Kinabatangan telah diluluskan bagi tahun 2021
melibatkan peruntukan berjumlah RM7.5 juta telah siap sepenuhnya.

Manakala bagi tahun 2022 ini di bawah RP2 terdapat sembilan lagi projek JPD
diluluskan dengan kos sebanyak RM3 juta yang mana satu projek siap sepenuhnya dan lapan
lagi projek masih dalam pelaksanaan. Ini adalah di antara jalan-jalan yang masih lagi untuk
cover banyak lagi seperti mana yang disebut oleh Yang Berhormat tersebut. Terima kasih.

Datuk Seri Panglima Wilfred Madius Tangau [Tuaran]: Soalan tambahan, Tuaran.

Dato’ Ramli bin Dato’ Mohd Nor [Cameron Highlands]: Last, yang berdiri dahulu,
Yang Berhormat Tuaran.

Datuk Seri Panglima Wilfred Madius Tangau [Tuaran]: Terima kasih Tuan Yang
di-Pertua. Saya ingin bertanya Yang Berhormat Timbalan Menteri, adakah kementerian
mempunyai data sepenuhnya tentang berapa panjang lagi kah jalan-jalan di luar bandar di
negeri Sabah yang perlu di naik taraf?

Oleh sebab semua jalan ini adalah jalan rakyat negeri dan sepertimana yang
ditanyakan oleh Yang Berhormat Kinabatangan. Kerajaan negeri memang tidak mencukupi,
tidak mempunyai dana yang cukup untuk menaik taraf. Jadi, perlu diambil daripada
Persekutuan khususnya daripada Kementerian Pembangunan Luar Bandar.

Jadi, ini bererti bahawa bajet itu perlu dibuat setiap tahun supaya akhirnya kita dapat
menaik taraf kesemua jalan ini. Persoalannya ialah adakah database atau pangkalan data?
Kedua, lepas itu keutamaan, sepertimana yang saya pernah tanya Yang Berhormat Timbalan
Menteri bahawa keutamaan pada pandangan saya ialah jalan-jalan raya menuju ke sekolah-
sekolah rendah dan sebagainya.

Jadi, kalau jalan-jalan raya menuju ke sekolah itu yang belum dinaik taraf berapa
panjang lagi, berapa kilometer lagi dan sebagainya? Terima kasih.

Datuk Haji Hasbi bin Habibollah: Terima kasih Yang Berhormat Tuaran. Memang
sebelum ini Yang Berhormat pernah bertanya, memang kita mempunyai data tetapi tidaklah
sepenuhnya sebab data yang sepenuhnya mestilah datang daripada peringkat negeri juga,
di bawah perancangan negeri masing-masing dan dihantar kepada KPLB. Dari sanalah kita
capture semua jalan yang diperlukan, yang mengikut keutamaan negeri juga.

Jadi pada masa ini kita memang sudah ada sebahagian daripadanya dan saya rasa
senarai ini akan tetap bersambung-sambung, tidak akan habis. Malahan dalam perlaksanaan
pun kadang-kadang terpaksa banyak juga projek sambungan.

Tentang data ini bagi kita, keutamaan itu dari negeri dan juga daripada wakil rakyat
sendiri yang lebih memahami kawasan masing-masing. Jadi, kita memerlukan bantuan dari
sana especially on the keutamaan ini sebagaimana yang saya jawab tempoh hari tentang
jalan. Sekolah di hujung jalan di kawasan Yang Berhormat. Terima kasih.

Dato’ Ramli bin Dato’ Mohd Nor [Cameron Highlands]: Ahli-ahli Yang Berhormat,
sekarang tamatlah sesi untuk waktu Pertanyaan-pertanyaan bagi Jawab Lisan untuk hari ini.

[Sesi untuk Pertanyaan-pertanyaan bagi Jawab Lisan tamat]
