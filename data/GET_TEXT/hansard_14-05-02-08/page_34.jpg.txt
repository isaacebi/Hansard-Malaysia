DR. 28.7.2022 29

Kerajaan juga telah bersetuju untuk meneruskan kempen HOC pemilikan rumah ini
pembelian rumah pertama bernilai RM500,000 dan ke bawah sehingga 31 Disember 2025.
Sehingga kini, Kempen ini telah melibatkan penjualan sebanyak 117,538 unit rumah dengan
nilai jumlah RM92.5 bilion melibatkan diskaun sebanyak RM15.8 bilion.

Bagi mendukung HOC, Yang Amat Berhormat Perdana Menteri semasa Majlis
Pelancaran HOC dan Karnival Jual Beli Rumah pada 15 Julai yang lalu, telah mengumumkan
Insentif Pemilikan Perumahan Keluarga Malaysia (i-MILIKI) yang melibatkan pemberian
insentif pengecualian duti setem ke atas surat pindah milik dan perjanjian pinjaman bagi
pembelian rumah pertama secara berperingkat iaitu:

(i) bagi rumah berharga RM500,000 dan ke _ bawah, _insentif

pengecualian duti setem adalah sebanyak 100 peratus; dan

(ii) peringkat kedua bagi rumah berharga melebihi RM500,000 hingga

RM1 juta, insentif pengecualian sebanyak 50 peratus.

Pengecualian ini adalah bagi perjanjian jual beli yang disempurnakan dalam tempoh
mulai 1 Jun 2022 hingga Disember 2023. Oleh yang demikian, adalah menjadi harapan
kerajaan melalui usaha-usaha yang telah dilaksanakan melalui HOC ini, kebanyakan
kediaman yang tidak terjual dapat dipadankan dengan pembeli bersesuaian yang berhasrat
untuk memiliki rumah. Ini sekali gus diharap dapat merancakkan aktiviti jual beli hartanah
kediaman bagi meningkatkan pertumbuhan ekonomi negara. Terima kasih Tuan Yang di-
Pertua.

Tuan Lim Kit Siang [Iskandar Puteri]: Ada masa lagi. Rekod Jabatan Perangkaan
baru-baru ini, ada merekodkan 1.9 juta daripada 9.6 juta buah kediaman di seluruh negara
tidak didiami. Ini menunjukkan penambahan 700,000 buah kediaman apabila dibandingkan
dengan 10 tahun dahulu. Adakah ini menunjukkan kelemahan kempen ini? Apakah langkah
yang diambil untuk mengatasi masalah ini?

Dato’ Sri Dr. Haji Ismail bin Hj. Abd Muttalib: Tuan Yang di-Pertua dan Yang
Berhormat Iskandar Puteri, sebenarnya melalui kempen yang kita lakukan termasuklah HOC
yang baru-baru ini, kita telah dapat menurunkan jumlah rumah yang tidak terjual ini.
Contohnya, kempen yang baharu ini kita telah menjual sejumlah 1,271 unit rumah.

Untuk makluman Yang Berhormat juga, sebenarnya maklumat yang ada pada Yang
Berhormat ini tidak tahu di mana Yang Berhormat perolehi tetapi dalam rekod yang ada pada
kita bahawa jumlah projek perumahan yang ada di negara swasta ini sebanyak 3,391 dan
jumlah keseluruhan unit rumah ada dalam rekod ini terlalu detail untuk saya perkatakan
termasuklah projek rumah yang belum mula, projek lancar mengikut jadual, projek sedikit
lewat, projek sakit dan juga terbengkalai.

Jadi, pelbagai insentif telah pun diberikan oleh kerajaan dalam kita memastikan
supaya rumah-rumah yang tidak dijual ini dapat dijual dengan segera termasuklah
memberikan insentif seperti mana yang saya sebutkan tadi iaitu Insentif Pemilikan Rumah
Keluarga Malaysia (i-MILIKI) dengan memberikan pengecualian perjanjian jual beli yang
disempurnakan dalam tempoh 1 Januari 2022 hingga Disember 2023 bagi RM500,000 ke
bawah sebanyak 100 peratus dan RM500,000 hingga RM1 juta ialah 50 peratus.
