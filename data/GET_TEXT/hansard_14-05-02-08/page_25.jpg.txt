DR. 28.7.2022 20

4. Tuan R. Sivarasa [Sungai Buloh] minta Menteri Sumber Manusia menyatakan
nama dan bidang perniagaan syarikat Malaysia yang telah dari tahun 2019 hingga kini
dikenakan Perintah Pelepasan Penahan (Withhold Release Order) atau perintah "Finding"
oleh "Customs and Border Protection atau CBP" Amerika Syarikat, dan kedua, apakah
tindakan yang telah diambil oleh kerajaan untuk memastikan perintah "Finding" yang telah
dikenakan kepada Sime Darby Berhad bertarikh 28 Januari 2022 akan ditarik balik oleh CBP
Amerika Syarikat.

Timbalan Menteri Sumber Manusia [Datuk Haji Awang bin Hashim]: Bismillahi
Rahmani Rahim. Terima kasih Tuan Yang di-Pertua. Berdasarkan soalan yang dibangkitkan,
untuk makluman Dewan yang mulia, sejak dua tahun kebelakangan ini terdapat lapan buah
syarikat Malaysia telah dikenakan perintah sekatan pelepasan, dengan izin, Withhold
Release Order (WRO) oleh Jabatan Kastam dan Perlindungan Sempadan Amerika Syarikat.

Syarikat-syarikat ini terdiri daripada pengeluar produk sarung tangan getah dan
kelapa sawit. Pada tahun 2021, dua daripada lapan buah syarikat ini telah dilepaskan
daripada perintah tersebut setelah mengambil langkah-langkah pencegahan dan tindakan
sewajarnya bagi mengatasi perkara ini.

Hal ini termasuklah dengan membuktikan bahawa produk-produk yang dibuat,
dihasilkan atau dikilangkan tidak melibatkan sebarang amalan buruh paksa. Bagi
memastikan isu buruh paksa dapat ditangani secara teratur, Yang Berhormat Menteri Sumber
Manusia telah mengadakan lawatan ke Washington, Amerika Syarikat pada 8 hingga 13 Mei
2022.

Dalam lawatan itu, beliau telah bertemu dengan pihak-pihak berkepentingan seperti
Jabatan Buruh Amerika Syarikat, Jabatan Negara Amerika Syarikat dan USCBP ataupun
Customs and Border Protection, dengan izin. Semasa pertemuan ini, Yang Berhormat
Menteri Sumber Manusia telah mencadangkan supaya satu Jawatankuasa Kumpulan Kerja
Bersama dapat ditubuhkan bagi memastikan adanya hubungan baik antara kedua-dua
negara.

Cadangan ini disambut baik dan dipersetujui oleh United States Customs and Border
Protection. Jawatankuasa ini dijadualkan untuk bertemu pada setiap tiga bulan. Mesyuarat
pertama akan diadakan pada 22 Ogos secara maya manakala mesyuarat yang kedua telah
dirancang dan dipersetujui untuk dianjurkan secara fizikal di Kuala Lumpur pada Disember
2022.

Melalui Jawatankuasa ini, pelbagai program kerjasama dijangkakan dan dapat
dijalankan. Antaranya program pembangunan kapasiti, perkongsian maklumat dan teknologi
serta sesi dialog bersama pihak berkepentingan seperti kesatuan sekerja dan industri.

Dalam masa yang sama, kementerian ada juga membuat pindaan terhadap
beberapa undang-undang perburuhan bagi memastikan usaha membasmi amalan buruh
paksa dapat dilaksanakan dengan lebih serius. Antara undang-undan yang telah dipinda
adalah Akta Kerja 1955 [Akta 265] yang telah dimasukkan peruntukan berhubung buruh
paksa dan akan dikuatkuasakan pada 1 September 2022 ini.

Kerajaan Malaysia sentiasa komited dalam memastikan majikan-majikan negara ini
menyediakan perlindungan hak pekerja yang sewajarnya selaras dengan undang-undang

perburuhan, domestik dan antarabangsa. Sekian, terima kasih.
