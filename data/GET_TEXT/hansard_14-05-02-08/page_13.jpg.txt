DR. 28.7.2022 8

Timbalan Yang di-Pertua [Dato’ Mohd Rashid Hasnon]: Belum, saya masih belum
jemput lagi. Ada sedikit masa, saya jemput Yang Berhormat Jempol.

Datuk Seri Haji Mohd Salim Sharif [Jempol]: Okey, terima kasih. Belum panggil
sudah tanya okey bagus. Hampir setiap tahun mendengar keluh resah daripada rakyat
mengenai SSM iaitu semasa keputusan permohonan bantuan tunai kepada rakyat yang
dikeluarkan oleh kerajaan. Perkara ini sudah tentu menyusahkan rakyat berkaitan dengan isu
SSM kerana perlu melakukan proses permohonan rayuan dan perlu menunggu pula
keputusan rayuan untuk mendapatkan bantuan tunai seperti Bantuan Keluarga Malaysia.

Soalan saya, apakah mekanisme kementerian untuk mengenal pasti status syarikat
yang berdaftar bersama SSM sama ada masih beroperasi ataupun sebaliknya? Adakah
kementerian bercadang untuk melakukan proses pemutihan SSM supaya urusan rakyat
terdapat isu berbangkit tidak berpanjangan kerana permohonan ini masih tertangguh, mereka
yang berdaftar dengan SSM tidak mendapat bantuan. Mohon Yang Berhormat Menteri untuk
menjawab. Terima kasih Tuan Yang di-Pertua.

Dato Sri Alexander Nanta Linggi: Terima kasih Yang Berhormat Jempol. Ini
memang — kami di kementerian dan agensinya SSM mengetahui masalah sepertimana yang
diutarakan Yang Berhormat Jempol. Jadi, kita perhalusi juga. Kita melihat seperti mana telah
saya katakan pada jawapan yang terdahulu tadi, SSM sentiasa melihat kepada mana-mana
ruang dan peluang untuk kita membuat penambahbaikan lebih-lebih lagi untuk membantu
yang terkesan dalam perniagaan mereka.

Jadi SSM sangat mengetahui angka-angka dan semuanya. Jadi terima kasih Yang
Berhormat Jempol kerana sekali lagi membawa isu ini kepada perhatian KPDNHEP ataupun
SSM. Jadi, saya buat jaminan kepada semua, Ahli-ahli Dewan Rakyat pada pagi ini, SSM
sentiasa melihat kepada ruang dan peluang untuk membuat penambahbaikan untuk
menyelamatkan mereka yang terkesan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Pertanyaan-pertanyaan Menteri seterusnya, saya ingin menjemput Yang

Berhormat Datuk Dr. Hasan bin Bahrom, Tampin.

3. Datuk Dr. Hasan bin Bahrom [Tampin] minta Menteri Pembangunan Luar Bandar
menyatakan sejauh mana perkembangan Pelan Pembangunan Masyarakat Orang Asli, bila
ia akan dibentangkan, apakah fokus yang menjadi teras kepada Pelan Pembangunan
tersebut, dan bagaimana kerajaan memastikan sosioekonomi masyarakat Orang Asli dapat
dilestarikan.
#1030

Timbalan Yang di-Pertua [Dato’ Mohd Rashid Hasnon]: Silakan Menteri
Pembangunan Luar Bandar. Tempoh masa tiga minit.

Menteri Pembangunan Luar Bandar [Dato’ Seri Mahdzir bin Khalid]: Terima
kasih Tuan Yang di-Pertua. Assalamualaikum warahmatullahi wabarakatuh dan selamat pagi.
Terima kasih kepada Yang Berhormat Tampin yang bertanya berkaitan dengan Pelan

Pembangunan Masyarakat Orang Asli.
