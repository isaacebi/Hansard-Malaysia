DR. 28.7.2022 85

mungkin selepas ini bagi mencerminkan kehendak Parlimen bahawa kita menolak katak
politik.

Kita harus meratakan hak sama ada Ahli Parlimen pembangkang ataupun Ahli
Parlimen di sebelah kerajaan. Contohnya, ada katak-katak politik. Memang alasan jahat yang
tidak patut diterima. Ini memang justifikasi mereka tetapi ada juga katak-katak politik kata,
konon hendak melompat mendapat peruntukan. Jadi, kita di sini harus selepas ini
menginstitusikan hak-hak Ahli Parlimen. Contohnya, mendapatkan peruntukan yang sama
rata, tidak kiralah di sebelah kerajaan ataupun pembangkang.

Seorang Ahli: Sokong.

Tuan Sim Chee Keong [Bukit Mertajam]: Contohnya, Ahli Parlimen pembangkang
sebagai Pengerusi PAC seperti sekarang. Kita jangan kata bergantung kepada siapa jadi
Perdana Menteri. Kalau PH jadi Perdana Menteri, memang kita akan bagi ahli pembangkang
jadi Pengerusi PAC. Akan tetapi kita institusikannya supaya tidak kira siapa jadi kerajaan
sekalipun, kita dapat memastikan bahawa ada persamaan daripada segi hak sebagai Ahli
Parlimen. Semangat MOU ini memang patut kita kembangkan, kita patut institusikan. Jangan
seperti Yang Berhormat Pagoh dulu, sudah sampai nyawa-nyawa ikan, sudah hampir mati
katak, baru hendak minta nyawa, buat MOU. Kita buat macam sekarang, saya nampak amat
bagus.

01550

Pindaan undang-undang ini juga dilaksanakan dengan baik. Ada konsultasi bersama
dengan pembangkang. Ada proses yang begitu baik dan teliti. Saya rasa semua ini patut
diinstitusikan. Bukan sahaja kita buat undang-undang melarang lompat parti tetapi kita harus
lawan rasuah, kita harus meratakan ataupun menyamaratakan hak Ahli Parlimen, tidak kira
pembangkang ataupun kerajaan.

Tuan Ramkarpal Singh a/l Karpal Singh [Bukit Gelugor]: [Bangun]

Tuan Sim Chee Keong [Bukit Mertajam]: Yang Berhormat Bukit Gelugor.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bukit Mertajam, sila...

Tuan Syed Ibrahim bin Syed Noh [Ledang]: Ledang ya? Terima kasih. Tadi
disebutkan oleh rakan saya Yang Berhormat dari Bukit Mertajam tentang rasuah juga. Saya
ingat ada disebutkan oleh Yang Berhormat Ketua Pembangkang, ada 40 buah negara yang
turut mengamalkan penetapan undang-undang antilompat parti ini. Jika kita rujuk silangkan
dengan Indeks Persepsi Rasuah, lebih ataupun hampir 80 peratus daripada 40 buah negara
ini menduduki tempat yang tercorot dalam Indeks Persepsi Rasuah.

Jadi kalau kita lihat ini, kita hendak pinda undang-undang ini, kita hendak buat
pindaan tentang lompat parti, setujukah Yang Berhormat Bukit Gelugor bahawa kita mesti
pastikan kita banteras rasuah yang menjadi perosak kepada negara, yang menjadi perosak
kepada sistem demokrasi negara ini. Kita kena banteras, terutamanya kerja-kerja oleh SPRM
untuk memastikan tidak ada lagi mereka yang rasuah politik, yang rasuah sogok, ugut dan

sebagainya. Setuju kah Yang Berhormat Bukit Gelugor? Terima kasih.
