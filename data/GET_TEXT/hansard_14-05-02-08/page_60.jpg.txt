DR. 28.7.2022 55

mengkhianati parti dan melompat parti akan terpaksa dengan sendirinya mengakui mereka
telah silap besar dan harus menerima akibatnya. DAP berasa bangga bahawa kesemua 42
orang Ahli Parlimen tidak menjual prinsip dan terus berpegang teguh kepada mandat rakyat
yang seharusnya di dokong dan tidak boleh dikhianati pada bila-bila masa. Tidak ada satu
pun daripada 42 orang Ahli Parlimen lompat ataupun lari daripada perjuangan asas Parti
DAP...

Tuan Mohamad bin Sabu [Kota Raja]: Parti Amanah juga.

Tuan Lim Guan Eng [Bagan]: ...dan juga tentu Parti Amanah juga. Ini tambahan
daripada Yang Berhormat Mohamad Sabu. [Disampuk] Ini saya tidak mahu sebutlah.
[Ketawa] Di sini saya juga harus mengucapkan syabas kepada Yang Berhormat Iskandar
Puteri, Yang Berhormat Lim Kit Siang yang merupakan Ahli Parlimen pertama yang
mencadangkannya, termasuk mencadangkan Rang Undang-undang Bukan Ahli Kerajaan
atau Private Members Bill pada tahun 1978. Kena tunggu selama 44 tahun, baru usahanya
akan terjelma demi rakyat Malaysia, bukan untuk diri sendiri. Perlu disebutkan juga Kerajaan
Negeri Pulau Pinang pada tahun 2012 telah meluluskan pindaan Perlembagaan melarang
perbuatan lompat parti. Sepuluh tahun kemudian, akhirnya disusuli oleh pindaan
Perlembagaan Persekutuan.

Akan tetapi banyak yang perlu diusahakan pada masa hadapan, termasuk takrifan
dan interpretasi supaya tidak ada /oop hole or legal lacunae, dengan izin, yang membolehkan
si oportunis ini daripada terus membolehkan amalan lompat parti. Ini kerana kita tahu,
termasuk mereka yang ada dalam Dewan ini, mereka akan terus cari jalan untuk lompat parti
selepas pindaan Perlembagaan ini diluluskan. Tumpuan pindaan Perlembagaan ini adalah
ke atas wakil rakyat yang lompat parti atau menukar parti atas inisiatif wakil rakyat sendirinya
dan bukan ke atas mereka yang kena pecat. Akan tetapi apa akan berlaku apabila seseorang
tidak lompat parti tetapi sebenarnya meninggalkan parti secara pasif dengan tindakan
mengundi menyokong parti lawan di Parlimen atau bertanding dalam pilihan raya
bertentangan dengan calon parti sendiri atau rakan parti.

Seharusnya ia juga dianggap sebagai meninggalkan parti atas inisiatif sendirinya dan
digugurkan keahlian kerana dengan meninggalkan parti dengan sendirinya, ia harus
kehilangan status wakil rakyat mereka. Saya harap Yang Berhormat Menteri boleh
menimbang perkara ini supaya kita dapat menutup /egal lacunae atau loop hole yang akan
digunakan oleh si katak-katak ini. Tuan Yang di-Pertua, langkah seterusnya ialah untuk
memperkasakan pembaharuan demokrasi ialah dengan menjadikan SPRM accountable
hanya kepada Parlimen dan bukan seperti sekarang, di bawah Jabatan Perdana Menteri.
Sudah sekian lama SPRM diperalatkan sebagai satu senjata politik untuk mengekalkan
sokongan kepada kerajaan ataupun mengugut Ahli Parlimen pembangkang untuk menukar
sokongan mereka kepada pihak kerajaan.

Sekiranya tidak ada tindak balas positif daripada Ahli Parlimen pembangkang, maka
SPRM akan terus siasat dan menyusahkan Ahli Parlimen pembangkang, termasuk didakwa
di mahkamah. Selepas Ahli Parlimen tersebut lompat, siasatan itu akan hilang atau terhenti

dengan sendirinya tanpa sebarang tindakan susulan. Ada banyak kes di mana ini berlaku
