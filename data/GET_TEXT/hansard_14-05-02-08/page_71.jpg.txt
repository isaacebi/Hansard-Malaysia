DR. 28.7.2022 66

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: ...Dan memberi peluang kepada Kerajaan Pakatan Harapan untuk sama-sama kita
kembalikan semula imej negara ini. Saya hendak sebut sebagai satu pantun untuk menjawab
semua kata-kata ini...

Dari Melaka hamba berpencak,
Melakar sejarah di petang hari,
Binasa sudah nasib si katak,
Tiada harapan melompat lagi.

Jadi dengan adanya peruntukan dan pindaan ini, saya harap bahawa ini merupakan
penamat kepada mereka yang ingin melakukan pengkhianatan kepada mandat rakyat yang
telah diberikan dalam pilihan raya.

Datuk Seri Panglima Abdul Azeez bin Abdul Rahim [Baling]: Jadi, setujulah yang
Yang Berhormat Langkawi tadi itu? Setujulah?

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Untuk Yang Berhormat Menteri, saya ucap terima kasih kerana dapat masuk Dewan
ini dan mendengar sendiri.

Beberapa isu yang berkaitan tentang rang undang-undang ini ialah, misalnya,
pemilihan Perdana Menteri. Dalam kita punya Perlembagaan, di sana terdapat peruntukan
untuk memilih Perdana Menteri apabila selesai pilihan raya. Katalah seperti mana yang kita
jangkakan ataupun yang kita boleh unjurkan, suasana mana-mana parti mendapat dua
pertiga majoriti ini, Tuan Yang di-Pertua, tidak ada lagi kerana kita tahu bahawa pengundi
semakin ramai. Dengan masuknya pengundi muda, berlaku pertambahan hampir 30 peratus.
Mereka punya pilihan. Oleh sebab itu, pada saya, dalam hal ini, ini tergantung kepada
kekuatan parti-parti dan gabungan parti-parti untuk terus berkempen dan meyakinkan rakyat.

Katalah nanti selepas pilihan raya, Pakatan Harapan mendapat 100 kerusi, tidak
cukup lagi 12 kerusi. Barisan Nasional mungkin 40 ataupun 50 kerusi, yang lain-lain kecil-
kecil dan sebagainya. Jadi, di situ terdapat isu yang real. Apa isunya? Untuk memilih
Perdana Menteri.

Oleh sebab itu saya ingin tanya kepada Menteri Undang-undang sekarang ini, kalau
ketika hendak buat pilihan Perdana Menteri itu, mereka tidak kata MP yang akan memilih
Perdana Menteri itu ikut parti, tidak. Keputusan MP, Ahli Parlimen yang menang itu memilih
sesiapa untuk menjadi Perdana Menteri. Jadi kalaulah dia daripada Barisan Nasional
ataupun daripada Perikatan Nasional, dia hendak cross floor, dia tidak keluar parti tetapi dia
hendak menyokong calon yang majoriti, yang bloknya besar dan mereka itu dipecat daripada
parti kerana tindakan itu. Bagaimanakah kedudukan mereka?

Kedua, isunya ialah apabila mereka menjadi BEBAS. Dalam pindaan ini menyatakan
bahawa kalau dia bertanding dahulu BEBAS tetapi dia lompat parti, maka kosong tempat itu.
Jadi, bagaimana dalam keadaan di mana mereka mempunyai parti, mereka ambil tindakan
yang berbeza dengan parti mereka kerana yakin dan percaya memberi sokongan penuh
kepada Yang Berhormat Port Dickson, misalnya, maka mereka dibuang daripada parti,
mereka ingin kemudiannya masuk ke dalam Parti Keadilan ataupun parti Pakatan Harapan.

Bagaimanakah kedudukan mereka?
