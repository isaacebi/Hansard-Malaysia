DR. 28.7.2022 12

JAWAPAN-JAWAPAN LISAN BAGI PERTANYAAN-PERTANYAAN

1. Datuk Seri Panglima Hajah Azizah binti Datuk Seri Panglima Haji Mohd Dun
[Beaufort] minta Menteri Dalam Negeri menyatakan statistik mengikut negeri bagi kes
pinjaman wang tidak berlesen seperti ah long, scammer dan judi online di Malaysia.

Timbalan Menteri Dalam Negeri | [Dato’ Sri Dr. Haji Ismail bin Haji Mohamed
Said]: Terima kasih Tuan Yang di-Pertua. Terima kasih Yang Berhormat kakak saya, Yang
Berhormat Beaufort. Untuk makluman Yang Berhormat, Kementerian Dalam Negeri
memandang serius terhadap kes-kes yang melibatkan pinjaman tidak berlesen seperti along.

Jumlah kes yang dilaporkan di seluruh negara bagi tahun 2022 iaitu Januari hingga
Jun, sebanyak 506 kes yang melibatkan kerugian bernilai RM4,280,279. Berdasarkan
statistik, negeri Johor mencatatkan kes tertinggi berbanding negeri yang lain iaitu sebanyak
86 kes.

Pelbagai usaha telah dijalankan oleh PDRM dalam mengekang sindiket pemberi
pinjaman wang tidak berlesen, termasuklah dengan meningkatkan penguatkuasaan undang-
undang, pengoperasian, tangkapan dan seterusnya menjalankan pendakwaan ke atas
mereka yang terlibat dalam penipuan. Sepanjang tempoh Januari hingga Jun 2022, seramai
744 tangkapan telah dibuat dan sebanyak 241 pertuduhan telah pun dilaksanakan.

Manakala bagi jenayah scammer, akibat kepesatan pembangunan dan juga
kecanggihan era teknologi, ia telah membawa kepada wujudnya pelbagai aplikasi yang
membantu memudahkan kehidupan masyarakat moden sama ada daripada segi komunikasi,
sosial, pertukaran maklumat dan sebagainya.

la juga menjadi faktor penipuan dalam talian semakin meningkat. Kes jenayah atas
talian bagi tempoh kajian Januari hingga Jun 2022, sebanyak 10,468 kertas siasatan telah
dibuka dan melibatkan kerugian sejumlah RM362,614,896.87. Sebanyak 5,169 pertuduhan
telah pun dilaksanakan bagi jenayah scammer bagi tempoh yang sama mengikut statistik
yang diberi. Kontinjen Kuala Lumpur mencatatkan kes yang tertinggi berbanding kes lain
sebanyak 1,338 kes.

Untuk makluman Ahli Yang Berhormat juga, bagi jenayah judi online pula bagi
tempoh Januari hingga Jun 2022, PDRM telah berjaya membuat 3,950 serbuan dengan
tangkapan seramai 4,754 orang. Hasil serbuan tersebut, PDRM telah membuat rampasan
wang tunai sebanyak RM762,855 dengan jumlah barangan rampasan sebanyak 7,544
barang kes. Mengikut statistik, Sarawak mencatatkan jumlah serbuan tertinggi iaitu 697
dengan tangkapan seramai 718 orang bagi tempoh yang sama. Terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan yang pertama. Sila Yang Berhormat Beaufort.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Tuan Yang di-Pertua. Terima kasih sahabat saya, Yang Berhormat
Timbalan Menteri yang telah memberikan jawapan. Tuan Yang di-Pertua, kes jenayah
komersial dikatakan membabitkan kerugian RM5.2 bilion sepanjang tahun 2020 hingga Mei

2022. 68 peratus adalah penipuan dalam talian.
