DR.13.09.2021 5

Sementara itu, inisiatif baru dan aktiviti tambah nilai menerusi penggunaan
automasi dan teknologi untuk memajukan sektor perladangan, komoditi, pekebun kecil,
pertanian, industri makanan, pelancongan dan mineral perlu  dipercepatkan
pelaksanaannya. Sektor-sektor tersebut sangat berpotensi untuk penciptaan sumber
kekayaan baharu negara di samping berupaya menjamin sekuriti dan nutrisi makanan
negara.

Beta ingin menzahirkan ucapan tahniah di atas kejayaan Rancangan Malaysia
Kesebelas bagi tempoh 2016 hingga 2020. Dalam sesi Parlimen ini, kerajaan akan
membentang pula Rancangan Malaysia Kedua Belas bagi tempoh 2021 hingga 2025.
Rancangan ini bakal memperkenalkan beberapa pembaharuan dasar dan transformasi
struktur untuk membawa pembangunan negara pada asas yang lebih kukuh dalam
tempoh lima tahun akan datang bagi merealisasi semangat ‘Keluarga Malaysia’ dan
mencapai matlamat ‘Malaysia Makmur, Inklusif Mampan’.

Dasar jangka sederhana dan panjang akan turut diperkenalkan bagi menangani
isu-isu kesihatan, keselamatan, kemiskinan, kehilangan pekerjaan dan kelangsungan
perniagaan di samping melonjakkan pertumbuhan ekonomi bagi mencapai status negara
berpendapatan tinggi.

Beta berkeyakinan pembangunan negara dan taraf hidup rakyat akan terus
meningkat serta jurang pembangunan antara wilayah dan negeri knususnya Sabah dan
Sarawak akan dapat dirapatkan, insya-Allah.

Ahli-ahli Yang Berhormat sekalian, sesungguhnya beta amat prihatin dengan
nasib rakyat beta yang telah terkesan ekoran daripada pelaksanaan pelbagai langkah
tertentu oleh kerajaan dalam usaha untuk membendung pandemik covid-19. Di sini beta
menyeru pada Ahli-ahli Yang Berhormat dan semua agensi kerajaan yang berkaitan untuk
bertindak lebih proaktif dengan turun padang untuk meninjau dan menyelami isu-isu
rakyat dari dekat serta memantau pencapaian program-program yang telah diumumkan.

Program Jaringan Keselamatan Sosial seperti Inisiatif Wilayah Cakna, Wilayah
Bebas Berniaga dan Program Usahawan Anak Muda Kota yang berupaya untuk
meringankan bebanan warga kota hendaklah terus diberi tumpuan.

Di masa yang sama, program pembangunan luar bandar hendaklah terus
ditingkatkan dan diperkasakan dan ketika ini sejumlah 7.6 juta warganegara adalah
merupakan penduduk luar bandar termasuklah 198,015 orang penduduk Orang Asli.
Kerajaan hendaklah menentukan Pelan Strategik Pembangunan Luar Bandar dalam
Rancangan Malaysia Kedua Belas yang meliputi infrastruktur ekonomi, keusahawanan,
modal insan dan sistem penyampaian dapat dilaksanakan bagi meningkatkan taraf hidup
masyarakat luar bandar. Inisiatif untuk membantu masyarakat luar bandar dalam
menghadapi pandemik covid-19 juga wajar diteruskan bagi meringankan bebanan
mereka.

Kerajaan juga hendaklah memberi tumpuan dalam penyediaan infrastruktur
perkhidmatan jalur lebar ke seluruh negara bagi pembentukan ekosistem digital yang
lebih baik. Usaha ini kelak bakal mendorong transformasi sistem penyampaian kerajaan,
membantu pertumbuhan ekonomi serta meningkat upaya perniagaan perusahaan kecil
dan sederhana. Persekitaran mesra digital serta penggunaan transformasi dan teknologi
tinggi boleh menjadi pemangkin kepada negara untuk beralih daripada industri
berintensifkan buruh kos rendah pada industri berteknologi tinggi. Di samping itu, ianya
boleh memberi peluang pekerjaan kepada rakyat Malaysia dan seterusnya berupaya
untuk mengurangkan penggunaan tenaga buruh asing.

Walau apa jua cadangan yang dihadapi, bidang pendidikan tidak boleh dilupakan
sama sekali. Pendidikan yang mencakupi pelbagai bidang ilmu hendaklah sentiasa
diterokai terutamanya pendidikan sains dan teknologi, akses pendidikan yang lebih
inklusif perlu diberi perhatian bagi melahirkan anak watan yang mampu menghasilkan
pelbagai inovasi berimpak tinggi. Manakala pendidikan akhlak dan kerohanian turut wajar
diberi tumpuan demi untuk membendung pelbagai agenda negatif dan menyimpang dari
tatasusila masyarakat.
