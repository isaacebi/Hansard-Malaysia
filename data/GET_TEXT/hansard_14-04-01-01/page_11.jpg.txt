DR.13.09.2021 3

mereka sendiri serta dengan tanpa sebarang paksaan. Jumlah ini adalah merupakan
jumlah majoriti yang mencukupi untuk membentuk kerajaan. [Tepuk]

01030

Justeru, selaras dengan Perkara 40(2)(a) dan Perkara 43(2)(a) Perlembagaan
Persekutuan, Beta telah perkenan untuk melantik Yang Amat Berhormat Dato’ Sri Ismail
Sabri bin Yaakob sebagai Perdana Menteri Malaysia yang kesembilan. [Tepuk]

Ahli-ahli Yang Berhormat sekalian, kerajaan yang baru dibentuk ini hendaklah
segera melipatgandakan usaha untuk memerangi pandemik COVID-19 dan membawa
negara serta rakyat Beta keluar dari ancaman pandemik ini. Menerusi amalan budaya
kerja berprestasi tinggi dan tumpuan untuk mencapai sasaran jangka pendek dan
panjang, Beta percaya kerajaan ini mampu membuktikan pencapaian awalnya dalam
tempoh 100 hari pertama.

Melangkah ke hadapan, bermusyawarah dalam mencari penyelesaian kepada
apa jua permasalahan. Justeru, Beta menyambut baik keterbukaan kerajaan dengan
memberi peluang kepada pelbagai pihak termasuk Ahli Parlimen untuk melibatkan diri
dalam tadbir urus negara.

Di sini Beta turut menyambut baik dan amat menghargai usaha-usaha ke arah
merealisasikan pendekatan baharu kerjasama (dwipartisan) antara semua pihak yang
bakal membentuk landskap politik baharu dan membawa perubahan dalam sistem
pentadbiran negara. Kematangan seperti inilah yang didambakan oleh seluruh rakyat
Beta. Ambillah nasihat pepatah Melayu lama yang berbunyi, “Biduk lalu, kiambang
bertaut’. Sesungguhnya yang menang tidak menang semua dan yang kalah tidak kalah
semua.

Hanya menerusi perpaduan, kesepakatan dan kebersamaan yang erat bagaikan
sebuah ‘Keluarga Malaysia’ sahajalah kita akan dapat mengharungi pelbagai cabaran dan
dugaan yang bakal ditempuh.

Ahli-ahli Yang Berhormat sekalian, negara kita berada di atas landasan yang
kukuh dalam menangani pandemik COVID-19 menerusi pembentukan Majlis Pemulihan
Negara dan pelaksanaan Program Imunisasi COVID-19 Kebangsaan serta pakej bantuan
kewangan dan rangsangan ekonomi kepada rakyat. Beta amat menghargai segala usaha
berterusan kerajaan dalam melaksanakan pelbagai strategi bagi menangani pandemik
COVID-19 serta impaknya terhadap aspek ekonomi, aspek sosial dan kesejahteraan
rakyat. Manakala, peratus kes sembuh COVID-19 di negara kita adalah tinggi dan majoriti
kes baharu pula adalah tergolong dalam kategori satu dan dua. Malahan, negara kita
adalah antara negara dengan kadar vaksinasi terpantas di dunia. [Tepuk]

Pencapaian tersebut sudah pasti merupakan hasil daripada kejayaan Program
Imunisasi COVID-19 Kebangsaan dan Program Imunisasi Industri COVID-19 Kerjasama
Awam-Swasta. Kini, hampir 75 peratus pekerja sektor pembuatan yang berdaftar dengan
Program Imunisasi Industri telah menerima vaksinasi lengkap dan telah membantu
meningkatkan produktiviti di sektor pengilangan dan pembuatan. Di sebalik kejayaan ini,
Beta menyeru supaya kita jangan cepat terleka dan berpuas hati. Usaha hendaklah
diteruskan bagi mengekang penularan jangkitan terutamanya dengan kemunculan
pelbagai varian baharu. Kerajaan hendaklah terus berusaha untuk menurunkan kes
jangkitan harian COVID-19 dan mencapai imuniti kelompok dengan seberapa segera.

Menyedari hakikat tersebut, strategi whole-of-society effort perlu dipergiatkan
dengan naratif komunikasi yang berkesan. Beta mengalu-alukan usaha kerajaan dalam
memperkasa ‘Agenda Nasional Malaysia Sihat’ dalam mendidik keluarga Malaysia untuk
hidup bersama virus ini. Menerusi pendekatan ini, rakyat akan berasa yakin untuk
menerima dan menyesuaikan diri dengan senario COVID-19 sebagai endemik yang
bersifat kekal dan menjadi sebahagian daripada kehidupan kita.

Dalam kita menerima COVID-19 sebagai sebahagian daripada kehidupan,
seluruh rakyat hendaklah sedar akan bahayanya virus ini knhususnya varian baharu dan
juga kemungkinan munculnya pelbagai varian lain pada masa hadapan. Justeru, rakyat
masih lagi perlu untuk sentiasa menjaga kesihatan diri, mengambil langkah berjaga-jaga
