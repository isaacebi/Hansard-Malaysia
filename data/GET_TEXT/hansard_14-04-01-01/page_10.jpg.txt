2 DR.13.09.2021

#1020
TITAH KEBAWAH DULI YANG MAHA MULIA
SERI PADUKA BAGINDA YANG DI-PERTUAN AGONG XVI
AL-SULTAN ABDULLAH RI’AYATUDDIN
AL-MUSTAFA BILLAH SHAH
IBNI ALMARHUM SULTAN HAJI AHMAD SHAH AL-MUSTA’IN BILLAH

Bismillahi Rahmani Rahim, Assalamualaikum  warahmatullahi wabarakatuh.
Alhamdulillahi Rabbil ‘Alamin Wassolaatu Wassalaamu ‘Ala Asyrafil Anbiyaai Wal
Mursaliin, Wa’ala Aalihi Wa Sohbihi Ajma’iin.

Yang di-Pertua Dewan Negara, Yang di-Pertua Dewan Rakyat, Ahli-ahli Dewan
Negara dan Ahli-ahli Dewan Rakyat yang Beta hormati sekalian.

Segala pujian ke hadrat Allah SWT Yang Maha Berkuasa atas tiap-tiap sesuatu. Dialah
yang berkuasa memuliakan sesiapa yang dia kehendaki dan menghina sesiapa yang
dikehendaki. Selawat serta salam ke atas Junjungan Besar Nabi Muhammad SAW, ahli
keluarga serta para sahabat baginda.

Alhamdulillah. Bersyukur Beta ke hadrat Allah SWT kerana dengan kekuasaan-
Nya jua telah mengizinkan berlangsungnya Istiadat Pembukaan Penggal Keempat,
Parlimen Ke-14 pada hari yang penuh bermakna ini.

Istiadat pada pagi yang mulia ini berlangsung dalam suasana negara masih lagi
berhadapan dengan pandemik COVID-19. Namun, Istiadat Pembukaan Persidangan
Penggal Keempat ini jelas membuktikan bahawa amalan Demokrasi Berparlimen masih
lagi subur berakar di negara yang tercinta ini.

Sebelum Beta memulakan titah, Beta ingin mengajak Ahli-ahli Yang Berhormat
sekalian dan seluruh rakyat Malaysia untuk bertafakur dan kepada yang beragama Islam
untuk membaca surah Al-Fatihah bagi kita memperingati rakyat Beta yang telah terlebih
dahulu pergi buat selama-lamanya menemui Tuhan Yang Maha Esa akibat pandemik
COVID-19. Al-Fatihah.

[Ahli-ahli beragama Islam membaca surah al-Fatihah]
[Ahli-ahli bukan beragama Islam bertafakur seketika]

Ahli-ahli Yang Berhormat sekalian, pada 16 Ogos yang lalu, buat kali kedua dalam
tempoh pemerintahan Beta, negara telah sekali lagi menyaksikan peletakan jawatan
Perdana Menteri Malaysia.

Pada kesempatan ini, Beta ingin menzahirkan penghargaan kepada Yang
Berhormat Tan Sri Dato’ Haji Mahiaddin Bin Haji Md Yasin, [Tepuk] Perdana Menteri
Malaysia yang kelapan dan barisan Ahli Jemaah Menteri yang telah menerajui
pentadbiran negara mengharungi cabaran pandemik COVID-19 yang getir. Seperti yang
berlaku pada tahun 2020 yang lalu, ekoran peletakan jawatan Perdana Menteri Malaysia
yang ketujuh, amanah berat untuk memilih dan melantik Perdana Menteri Malaysia yang
kesembilan telah Beta laksanakan dengan berpandu kepada Perlembagaan Persekutuan.

Selaras dengan konsep Raja Berperlembagaan dan Demokrasi Berparlimen,
Beta telah memberi peluang kepada semua 220 orang Ahli-ahli Dewan Rakyat untuk
menamakan menerusi surat akuan seorang Ahli Dewan Rakyat yang diberi kepercayaan
untuk dilantik sebagai Perdana Menteri.

Menerusi surat-surat akuan tersebut, Beta mendapati seramai 114 Ahli Dewan
Rakyat telah memberi kepercayaan kepada Yang Amat Berhormat Dato’ Sri Ismail Sabri
Yaakob, Ahli Parlimen Bera. [Tepuk] Pada 19 Ogos 2021, setelah menerima menghadap
semua 114 Ahli Dewan Rakyat tersebut, Beta telah berpuas hati bahawa kepercayaan
yang diberikan kepada Yang Amat Berhormat Ahli Parlimen Bera adalah dengan kerelaan
