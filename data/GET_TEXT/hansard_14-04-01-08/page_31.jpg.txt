DR.27.09.2021 23

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

11.28 pg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Tuan Yang di-Pertua:

“Bahawa mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan
ditangguhkan pada jam 1 tengah hari dan diteruskan sehingga selesai
pembentangan Usul Rancangan Malaysia Ke-12 oleh Yang Amat
Berhormat Perdana Menteri dan selepas itu Majlis Mesyuarat akan
ditangguhkan sehingga jam 10.00 pagi, hari Selasa 28 September
2021.”

Tuan Yang di-Pertua: Terima kasih, ada yang menyokong?

Menteri Tenaga dan Sumber Asli [Datuk Seri Takiyuddin bin Hassan]: Tuan
Yang di-Pertua, saya mohon sokong usul tersebut.

Tuan Yang di-Pertua: Terima kasih. Terima kasih. Ahli-ahli Yang Berhormat,
sekarang saya kemukakan masalah kepada Majlis untuk diputuskan. Masalahnya ialah
usul seperti yang dikemukakan tadi hendaklah disetujukan.

[Usul dikemuka bagi diputuskan; dan disetujukan]
#1130

USUL
RANCANGAN MALAYSIA KEDUA BELAS (2021-2025)

11.30 pg.

Yang Amat Berhormat Perdana Menteri [Dato’ Sri Ismail Sabri bin Yaakob]:
Terima kasih Tuan yang di-Pertua. Saya akan membentangkan usul dan meneruskan
dengan penjelasan tentang usul itu.

Bismillahi Rahmani Rahim. Assalamualaikum warahmatullahi wabarakatuh serta
salam sejahtera dan salam Keluarga Malaysia. Tuan Yang di-Pertua, dengan penuh
takzim saya berdiri di dalam Dewan yang mulia ini untuk mengemukakan usul seperti
berikut;

“(a) BAHAWA Dewan ini,

menyedari akan cabaran untuk memulih serta menjana semula
ekonomi negara bagi mencapai pertumbuhan yang mampan,
dengan mengambil kira landskap sosioekonomi pasca COVID-19
dan pencapaian Rancangan Malaysia Kesebelas (2016-2020);

merestui usaha kerajaan untuk merancang dan melaksanakan
agenda pembangunan negara yang mampan selaras dengan
semangat Keluarga Malaysia, aspirasi Wawasan Kemakmuran
Bersama (2030) dan Agenda Pembangunan Mampan (2030); dan

meluluskan Rancangan Malaysia Kedua Belas bagi tempoh
2021 hingga 2025 yang menetapkan hala tuju strategik bagi
mencapai objektif “Malaysia Makmur, Inklusif, Mampan” dengan
memberi tumpuan kepada usaha untuk merancakkan kembali
pertumbuhan ekonomi, memastikan kemakmuran negara dapat
diagihkan secara lebih adil dan saksama serta mengekalkan
kelestarian alam sekitar, menurut Kertas Perintah CMD. 1 Tahun
2021; dan
