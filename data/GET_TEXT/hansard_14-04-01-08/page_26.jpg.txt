18 DR.27.09.2021

dalam universiti bagi mengisi kelompangan pekerja mahir akibat daripada warga asing
yang telah kembali ke negara asal akibat COVID-19. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Temerloh. Sila Yang Berhormat Timbalan Menteri.

Datuk Arthur Joseph Kurup: Terima kasih Yang Berhormat Temerloh. Ini soalan
mempunyai dua bahagian. Pertama adalah berkaitan dengan pekerja warga asing. Untuk
maklumat Dewan yang mulia ini, dasar berkenaan pengambilan pekerja asing sebenarnya
adalah di bawah Kementerian Sumber Manusia dan juga di bawah Kementerian Dalam
Negeri. Akan tetapi sekiranya permit kerja bagi pekerja asing yang telah lengkap divaksin
dan telah tamat dan tidak disambung— maksud saya pas kerja mereka.

01110

Mereka perlu balik ke negara asal bagi mematuhi syarat yang telah ditetapkan.
Dalam hal ini, sekiranya pihak industri mengalami masalah mendapatkan pekerja asing,
pihak industri seharusnya berusaha untuk mengajikan pekerja tempatan bagi memenuhi
keperluan pekerjaan bagi memastikan bahawa sektor pembinaan negara boleh terus
beroperasi.

Berkaitan dengan bahagian kedua pula, tenaga buruh yang didaftar di bawah
CIDB adalah hampir sebanyak 935,000. Maka dengan itu pihak CIDB akan sentiasa
menjalankan latihan-latihan dan juga penguatkuasaan untuk memastikan bahawa semua
tenaga buruh yang didaftar di bawah CIDB akan sentiasa memenuhi syarat dan juga
memastikan bahawa QC sektor pembinaan di negara kita adalah pada tahap yang
optimum mengikut syarat yang telah ditetapkan. Sekian terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang kedua, saya menjemput Yang Berhormat
Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Selain daripada isu vaksinasi pekerja asing yang terdapat dalam sektor
pembinaan, saya ingin mendapatkan penjelasan kementerian mengenai kewujudan
kluster-kluster COVID-19 dalam sektor ini.

Apakah tindakan yang diambil oleh kementerian jika wujudnya kes-kes kluster
COVID-19 di sektor ini dan apakah kementerian meneliti adanya majikan yang
menyembunyikan kes-kes positif kerana mahu mengelakkan sektor-sektor tersebut
daripada ditutup. Mohon pandangan kementerian. Terima kasih.

Timbalan Yang di-Pertua [Dato’ Mohd Rashid Hasnon]: Sila Timbalan Menteri.

Datuk Arthur Joseph Kurup: Terima kasih Yang Berhormat satu soalan yang
agak relevan dan juga penting. Bagi pihak kementerian melalui CIDB kita sentiasa
menjalankan pemeriksaan ketat ke atas tapak-tapak pembinaan di seluruh negara untuk
memastikan pematuhan SOP.

Untuk makluman Yang Berhormat sehingga 26 September 2021 sebanyak 10,087
tapak pembinaan telah diperiksa oleh CIDB sejak 1 Jun 2021 dan daripada jumlah itu
sebanyak 5,317 tapak pembinaan didapati beroperasi, manakala 4,770 tidak beroperasi,
416 tapak pembinaan diarah tutup berikutan kegagalan untuk mematuhi SOP dan 416
tapak yang telah ditutup sebanyak 232 tapak telah dibuka semula apabila kita mendapati
mereka mula untuk mematuhi SOP tersebut.

Jadi untuk makluman Dewan yang mulia ini juga, kuasa untuk mengisytiharkan
sekiranya satu tapak itu adalah kluster dan kuasa untuk menutup tapak itu adalah di
bawah KKM tetapi CIDB juga mempunyai kuasa di bawah Akta 520 untuk mengenakan
penalti sekiranya tapak pembinaan itu tidak memenuhi SOP. Operasi tersebut kita akan
sentiasa laksanakan untuk memastikan SOP sentiasa dipatuhi untuk mengurangkan risiko
penularan kes COVID-19 ditapak pembinaan di negara kita. Sekian dan terima kasih.

Timbalan Yang di-Pertua [Dato’ Mohd Rashid Hasnon]: Terima kasih Timbalan
Menteri. Pertanyaan dan jawab lisan seterusnya saya ingin menjemput Yang Berhormat
Lenggong.
