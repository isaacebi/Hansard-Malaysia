DR.27.09.2021 29

kerajaan akan disediakan untuk penyelidikan eksperimental yang berpotensi untuk
dikomersialkan.

Sehubungan dengan itu, kerajaan telah meluluskan penubuhan pusat sehenti
bagi pengkomersialan dan pemindahan teknologi serta program dengan izin, Nano
Malaysia Energy Storage Technology Initiative (NESTI).

Bagi menyelaras aktiviti R&D&C&l dan memastikan ia bersesuaian dengan
keutamaan nasional, Unit Pengurusan Penyelidikan (RMU) telah ditubuhkan dan peranan
RMU adalah untuk mengurangkan pertindihan fungsi, memperkukuh kerjasama antara
pihak industri, akademia dan kerajaan dalam pelbagai bidang serta meningkatkan
kecekapan dalam penggunaan sumber sedia ada.

Selain daripada itu, sumber pembiayaan alternatif termasuk modal teroka,
pembiayaan antarabangsa dan dana endowment akan dipertingkatkan. Pada tahun 2025
peratusan perbelanjaan kasar R&D kepada KDNK dijangka mencapai 2.5 peratus
berbanding satu peratus sahaja pada tahun 2020. Sektor swasta disasarkan
menyumbang lebih besar dengan peningkatan dua kali ganda iaitu mencapai 70 peratus
kepada jumlah perbelanjaan R&D.

Tuan Yang di-Pertua, infrastruktur dan utiliti asas yang berkualiti dan berdaya
harap seperti jalan raya, rel, bekalan air dan elektrik penting bagi merangsang
pertumbuhan ekonomi, merapatkan jurang pembangunan antara wilayah dan seterusnya
meningkatkan kesejahteraan hidup rakyat. Rangkaian rel dan jalan raya bersepadu yang
menghubungkan lapangan terbang dan pelabuhan dengan kawasan perindustrian bandar
dan luar bandar akan dipertingkatkan. Ini melibatkan antaranya projek-projek utama
seperti berikut:

(i) Landasan Berkembar Lembah Klang Fasa 1 yang
menghubungkan Rawang ke Salak Selatan dijangka siapa pada
tahun 2022;

(ii) Landasan Berkembar Elektrik Gemas ke Johor Bahru yang

merupakan jajaran akhir Landasan Berkembar Elektrik dari
Padang Besar, Perlis ke Johor Bahru, Johor dijadualkan siap
pada tahun 2023;

(iii) pelaksanaan Projek Laluan Rel Pantai Timur (ECRL) diteruskan
dan dijangka siap pada tahun 2026;

(iv) Projek Sistem Transit Rapid (RTS) yang menghubungkan
Stesen Bukit Cagar Johor Bahru dengan Stesen Woodlands
North di Singapura akan mula dibina pada hujung tahun 2021;

(v) Lebuh raya Pantai Barat yang melibatkan negeri Selangor dan
Perak dijangka siap sepenuhnya pada tahun 2024;

(vi) Projek Central Spine Road dari Bentong, Pahang ke Kuala Krai,
Kelantan dijadualkan siap sepenuhnya pada tahun 2025; dan

(vii) Lebuh raya Kota Bharu ke Kuala Krai dijangka siap sepenuhnya
pada tahun 2025.

Dana mudah cara khusus untuk projek infrastruktur akan diwujudkan di bawah
model Perkongsian Awam Swasta atau dengan izin Public-Private Partnership (PPP) 3.0.
Model pelaksanaan projek tidak akan melibatkan komitmen kewangan kerajaan dan
menggunakan kaedah dengan izin Request for Proposal (RFP). Pelaksanaan projek-
projek di bawah model baharu ini dijangka dapat diumumkan pada pertengahan tahun
2022. Jawatankuasa Khas PPP yang dipengerusikan oleh Ketua Setiausaha Negara
(KSN) akan ditubuhkan bagi membolehkan perundingan projek PPP dapat diselesaikan
dalam tempoh setahun.

Untuk menjadi sebuah negara berpendapatan tinggi, pembangunan bakat amat
penting. Oleh itu, sistem pendidikan perlu mengeluarkan modal insan berkualiti dan
berkemahiran tinggi bagi memenuhi kehendak industri. Tumpuan diberikan untuk
