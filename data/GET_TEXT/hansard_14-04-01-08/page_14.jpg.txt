6 DR.27.09.2021

Bagi tahun ini sahaja MinDef telah memperuntukkan sejumlah RM35.7 juta bagi
skim bantuan yang disediakan ini dan hingga kini sejumlah 12,377 orang veteran ATM,
balu dan tanggungan mereka telah pun menerima manfaat daripada skim bantuan ini yang
melibatkan perbelanjaan sebanyak RM25.8 juta. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Tampin, soalan tambahan pertama.

Datuk Dr. Hasan bin Bahrom [Tampin]: Terima kasih Tuan Yang di-Pertua.
Terima kasih Yang Berhormat Timbalan Menteri. Berdasarkan jawapan yang
dikemukakan oleh Yang Berhormat Timbalan Menteri, sebagai soalan tambahan, Tampin
ingin menyinggung beberapa isu yang berkaitan dengan perumahan bekas anggota
tentera, yang mana Tampin difahamkan Kementerian Pertahanan pernah menyasarkan
Satu Anggota Satu Rumah (SASaR).

Persoalannya, sejauh mana usaha itu telah dilaksanakan? Berapa peratus
anggota dan veteran Tentera telah mendapat faedah daripada usaha yang dilakukan itu?
Apakah program tersebut akan diteruskan? Bagaimana anggota veteran Tentera hendak
mendapat kemudahan tersebut? Akhirnya, saya mengharapkan Tampin menjadi tumpuan
dalam perkara ini. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tampin. Sila Yang Berhormat Timbalan Menteri.

Dato’ Sri Ikmal Hisham bin Abdul Aziz: Ya terima kasih Yang Berhormat
Tampin soalan tambahan. Mengenai SASaR. SASaR ini merupakan Program Satu
Rumah Satu Anggota. Adalah satu agenda kebajikan Kementerian Pertahanan untuk
melihat, memastikan anggota tentera mendapat rumah dengan kadar harga yang di
bawah pasaran, yang mana apabila diwujudkan, dibina rumah-rumah_tersebut,
sebahagian daripada jumlah yang dibina itu akan dikhaskan kepada veteran.

Jadi sukacita saya maklumkan contohnya program SASaR di Sungai Besi sudah
pun bermula pada 1 Jun 2021 dan dijangka siap 2024 dengan anggaran nilai rumah antara
RM150 ribu hingga 250 ribu.

Beberapa Ahli: [Bangun]

Dato’ Sri Ikmal Hisham bin Abdul Aziz: Sebanyak 3,500 unit rumah akan dibina,
yang mana daripada 3,500 itu, sebanyak 900 kepada veteran. Sehingga kini jumlah
permohonan yang diterima daripada veteran sebanyak 511 dan tidak satu permohonan
pun daripada veteran ditolak. Tambahan lagi Yang Berhormat, terdapat dua lagi projek
SASaR yang dirancang dan dilaksanakan dalam masa yang terdekat iaitu di Kementerian
Genting Klang dan Kementerian Wardieburn yang melibatkan sebanyak 7,374 rumah di
mana daripada 7,000 itu, 1,006 diperuntukkan kepada veteran ATM dan dianggarkan nilai
harga yang ditawarkan antara RM150 ribu hingga RM400 ribu.

Nilai harga rumah yang ditawarkan di mukim Setapak ini adalah jauh dari harga
pasaran. Jadi ia macam dapat, kalau dapat sesiapa yang terima, macam dapat harga
“durian runtuh”. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua saya jemput...

Dato’ Haji Salim Sharif [Jempol]: Jempol.
Tuan Ahmad Fadhli bin Shaari [Pasir Mas]: Pasir Mas.

Timbalan Yang di-Pertua [Dato’ Mohd Rashid Hasnon]: ...Yang Berhormat
Jempol ya.

Dato’ Haji Salim Sharif [Jempol]: Terima kasih Tuan Yang di-Pertua.
Pertamanya saya sekali lagi mengucapkan terima kasih kepada Yang Berhormat Menteri,
Yang Berhormat Timbalan Menteri kerana telah menjaga kebajikan para tentera.
Mengambil kira jasa dan pengorbanan tentera, sememangnya penting kebajikan perlu
dijaga sebaik mungkin seperti mana ia menjaga, perlindungan ataupun melindungi negara
daripada segi keselamatan dan tanah air kita, tempoh krisis dan sebagainya.
