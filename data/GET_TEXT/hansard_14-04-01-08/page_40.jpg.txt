32 DR.27.09.2021

lebih tegas akan diambil untuk melaksanakan pelan menyeluruh dan memperkukuhkan
Op Benteng bagi menghalang pendatang asing tanpa izin.

Antara projek yang akan dilaksanakan termasuklah dengan izin, Marine Police
Sea Monitoring System di lima wilayah maritim, pembinaan Bare Base Tentera Udara di
Bintulu Sarawak, pembinaan Hospital Angkatan Tentera, Terendak, Melaka dan
peningkatan keupayaan aset maritim. Selain daripada itu, kem tentera baharu di FELDA
Sahabat, Kem 5 Briged di Kota Belud dan kem Pasukan Gerakan Am di Beluran, Sabah
akan siap dibina dalam tempoh RMKe-12. Dasar Industri Pertahanan dan Keselamatan
Negara akan diperkenalkan bagi menetapkan hala tuju industri tempatan berkenaan
pertahanan dan keselamatan.

Bagi memastikan kebajikan anggota tentera dan penguat kuasa terbela, 10,200
unit rumah keluarga angkatan tentera dan kuarters sedang dibina dan boleh diduduki
dalam tempoh RMKe-12.

Tuan Yang di-Pertua, fokus kelima adalah membasmi kemiskinan tegar dan
merapatkan jurang pendapatan. Isu kemiskinan sangat dekat di hati saya. Dilahirkan dan
membesar daripada keluarga penoreh getah, saya sangat memahami kesusahan dan
kepayahan hidup rakyat. Pandemik COVID-19 yang melanda meningkatkan kadar
kemiskinan, menjejaskan pendapatan individu dan isi rumah, seterusnya menghimpit
keluarga kita dalam kemiskinan.

Saya ingin mengucapkan terima kasih kepada semua pihak termasuk CSO,
badan korporat, orang perseorangan dan Majlis Agama Islam negeri yang sentiasa
prihatin dan menyokong kerajaan dalam membantu masyarakat yang terkesan sepanjang
pandemik. [Tepuk]

Bagi menangani isu kemiskinan dan kesenjangan pendapatan, kita perlu belajar
daripada kejayaan yang dicapai oleh beberapa negara lain. Maka inisiatif membasmi
kemiskinan tegar untuk memastikan rakyat miskin, termasuk miskin bandar dibantu
melalui pendekatan keseluruhan negara, unit khusus pada peringkat Persekutuan dan di
pejabat daerah akan ditubuhkan.

Unit ini akan bertanggungjawab menyelaras pangkalan data secara bersepadu
serta semua program dan inisiatif yang dilaksanakan oleh kerajaan, sektor korporat dan
CSO. Dengan adanya pegawai yang diberikan tugas khusus untuk menguruskan perihal
kemiskinan pada peringkat daerah, saya yakin kemiskinan tegar dapat dibasmi pada
tahun 2025.

Usaha yang lebih bersepadu akan dilaksanakan untuk meningkatkan pendapatan
dan menangani kenaikan kos sara hidup, isi rumah B40 serta kumpulan mudah terjejas.
Bantuan bersasar seperti pemberian wang tunai dan perlindungan sosial akan diteruskan
kepada mereka yang layak. Program Pemerkasaan Ekonomi Komuniti Bandar dan Skim
Pembangunan Kesejahteraan Rakyat di luar bandar dengan kos sebanyak RM1.5 bilion
akan diperkukuh bagi meningkatkan kebolehpasaran, kesejahteraan dan kuasa belli
keluarga B40.

Kerajaan tidak boleh bersendirian dalam perjuangan ini. Saya menyeru sektor
korporat dan orang perseorangan untuk membantu Keluarga Malaysia keluar dari
kepompong kemiskinan. Sekecil mana pun bantuan yang dihulurkan termasuk melalui
sumber pembiayaan alternatif seperti zakat dan wakaf, jika digembleng akan membawa
manfaat yang besar.

Kemiskinan pada hari ini juga dilihat dari pelbagai dimensi selain kewangan.
Sehubungan dengan itu, dalam aspek pendidikan lebih ramai murid daripada keluarga
B40 akan diberi keutamaan untuk kemasukan ke sekolah berprestasi tinggi dan
pemberian biasiswa. Dalam aspek kesihatan pula, akses kepada penjagaan kesihatan
akan diperluas. Isu kekurangan zat dan tumbesaran dalam kalangan kanak-kanak
daripada keluarga B40 semakin meningkat. Untuk tujuan itu, isu ini akan ditangani secara
komprehensif termasuk melalui makanan berkhasiat.

Bagi meningkatkan keupayaan, kemahiran dan daya saing mencari pekerjaan
golongan M40, program latihan dan latihan kemahiran semula serta aktiviti keusahawanan
