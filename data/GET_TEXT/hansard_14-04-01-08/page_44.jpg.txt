36 DR.27.09.2021

disediakan bagi pelaksanaan JENDELA sepanjang tempoh RMKe-12. Dengan
peruntukan ini, liputan jalur lebar akan dipertingkatkan melalui pembinaan infrastruktur
digital termasuk pembinaan menara atau pemancar telekomunikasi. Sehingga Ogos 2021,
sebanyak 2,645 infrastruktur digital siap dipasang di Sabah dan 2,117 di Sarawak. Bagi
menambah baik bekalan elektrik, loji jana kuasa baharu akan dibina dan talian
penghantaran grid Timur — Barat Sabah akan dinaiktarafkan. Projek pembinaan
hidroelektrik Sabah, pembinaan hidroelektrik Baleh di Sarawak dijangka siap pada tahun
2025.

Perkhidmatan penjagaan kesihatan akan dapat dipertingkatkan dengan siapnya
Hospital Pengajar UMS (Universiti Malaysia Sabah) dan Hospital Pengajar Universiti
Malaysia Sarawak. Pembinaan 26 buah klinik baru akan dapat menambah_baik
perkhidmatan penjagaan kesihatan di klinik desa di kedua-dua negeri ini. Selain daripada
itu, pembinaan rumah baru dan pembaikan rumah daif di bawah Program Bantuan Rumah
akan memberi manfaat kepada 26 ribu isi rumah miskin di Sabah dan Sarawak.

Bagi menjamin keselamatan dan meningkatkan hubungan ekonomi dengan
Kalimantan, Indonesia, pos kawalan sempadan yang baru di Manalunan, Simanggaris dan
Kalabakan, Sabah akan dibina. Manakala Kompleks ICQS Tebedu dan Sarikin, Sarawak
akan dinaiktarafkan. Selain daripada itu, projek jalan dari sempadan Ba'kelalan, Kompleks
CIQ menghala ke Lawas akan dimulakan pembinaan pada tahun 2022.

Dengan pelaksanaan strategi dan inisiatif untuk melonjakkan pembangunan
Sabah dan Sarawak ini, pertumbuhan purata KDNK tahunan negeri Sabah dijangka
meningkat pada kadar 6.5 peratus dan pada kadar 5.3 peratus di Sarawak dalam tempoh
2021 hingga 2025. Saya berkeyakinan kedua-dua negeri ini mempunyai keupayaan dan
kekuatan sumber yang boleh dioptimumkan sepenuhnya. Dengan itu, pertumbuhan
sebenar boleh menjadi lebih tinggi daripada jangkaan ini.

Tuan Yang di-Pertua, dalam usaha mentransformasikan kawasan luar bandar,
aktiviti ekonomi yang mempunyai nilai tambah yang tinggi akan dirancakkan melalui
platform e-dagang, pertanian pintar dan industri luar bandar. Infrastruktur luar bandar akan
dipertingkatkan dengan membina dan menaik taraf 2,800 kilometer jalan berturap.
Antaranya:

01250

(i) Jalan Nanga Tulie ke Rumah Bujah, Nangga Pelagus di Kapit,
Sarawak dengan kos sebanyak RM280 juta.

(ii) Jalan Dudar ke Taburan ke Mendawang di Kota Belud, Sabah
dengan kos sebanyak RM101 juta,

(iii) jalan luar bandar dari Simpang FELCRA Ulu Kerut ke Kampung
Orang Asli Bot-bot ke FELDA Jengka 7 ke Jalan Kilang Sawit,
Jengka 18 di daerah Maran, Pahang dengan kos RM135.3 juta;
dan

(iv) jalan baharu dari Kampung Gagu ke Ulu Beranang, Negeri
Sembilan dengan kos RM179.2 juta.

Selain daripada itu usaha juga akan dipertingkatkan untuk memastikan akses
kepada bekalan air bersih mencapai 98 peratus dan bekalan elektrik 99 peratus. Bagi
mempergiatkan aktiviti sosioekonomi setempat pula pada projek-projek kecil luar bandar
akan terus dilaksana seperti program ameniti sosial dengan peruntukan sebanyak RM310
juta dan pembinaan jalan perhubungan desa dengan kos RM1.6 bilion. Usaha ini dijangka
dapat membantu merapatkan jurang pendapatan antara luar bandar dan bandar.

Saya menghargai setiap titik peluh dan penat lelah peladang, penternak dan
nelayan. Mereka juga merupakan sebahagian daripada komponen penting dalam
pembangunan luar bandar. Keluarga kita ini harus dibawa bersama dalam transformasi
ekonomi negara. Kerajaan giat melaksanakan Pelan Pemulihan FELDA untuk
mengembalikan kegemilangan agensi ini dalam membela nasib rakyat.
