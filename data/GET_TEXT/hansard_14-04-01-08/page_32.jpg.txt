24 DR.27.09.2021

(b) BAHAWA dalam meluluskan Rancangan Malaysia Kedua Belas,
Dewan yang mulia ini menyeru seluruh rakyat Malaysia supaya
berusaha dengan sepenuh komitmen dan iltizam yang jitu untuk
membangunkan negara secara mampan bagi membolehkan
setiap ahli Keluarga Malaysia tanpa mengira agama, bangsa dan
kaum menikmati taraf hidup yang wajar".

Dengan izin Tuan Yang di-Pertua, saya membentangkan Rancangan Malaysia
Kedua Belas (2021-2025) untuk dibahaskan oleh Ahli-ahli Yang Berhormat di Dewan yang
mulia ini.

“Keluarga Malaysia: Makmur, Inklusif, Mampan”. Alhamdulillah, dipanjatkan
syukur ke hadrat Allah SWT dengan izin dan rahmat-Nya jua pada hari ini saya dapat
membentangkan dasar penting yang ditunggu-tunggu iaitu Rancangan Malaysia Kedua
Belas 2021-2025 (RMKe-12). Setinggi-tinggi penghargaan dan terima kasih saya ucapkan
kepada mantan Perdana Menteri, Yang Berhormat Tan Sri Dato’ Haji Mahiaddin bin Haji
Md Yassin Pagoh, [Tepuk] yang telah terlibat dalam penyediaan awal Dokumen RMKe-12.

RMKe-12 ini digubal ketika dunia sedang mengharungi cabaran getir pandemik
COVID-19. Ramai dalam kalangan kita ‘Keluarga Malaysia’ yang terkesan. Dalam
persekitaran dan kebiasaan baharu ini, ada yang hilang nyawa dan pekerjaan. Demi
kelangsungan hidup, ada di antara kita yang terpaksa menceburi bidang kerja yang
baharu atau melakukan sebanyak dua pekerjaan dalam satu masa. Takziah kepada ahli
keluarga, mangsa-mangsa yang meninggal dunia akibat jangkitan COVID-19. Marilah kita
berdoa semoga usaha membendung pandemik ini dirahmati dan situasi ini dapat ditangani
serta berakhir dengan segera.

Selama hampir dua tahun negara dan seluruh dunia menghadapi krisis kembar
iaitu kesihatan dan ekonomi terburuk akibat pandemik COVID-19. Dalam tempoh itu, para
petugas di barisan hadapan telah berusaha memerangi pandemik dengan semangat
tinggi tanpa mengira penat lelah. Kita semua terhutang budi kepada petugas barisan
hadapan yang komited melaksanakan tanggungjawab memerangi kemelut pandemik ini.
[Tepuk] Jutaan terima kasih kepada semua petugas barisan hadapan. Anda adalah wira
Keluarga Malaysia. [Tepuk]

Penularan pandemik ini, turut memberi impak kepada ekonomi global pada tahun
2020 dengan penguncupan pada kadar 3.2 peratus berbanding pertumbuhan sebanyak
2.8 peratus pada tahun 2019. Semua sektor mengalami kesan yang ketara terutama
perkhidmatan berkaitan pelancongan dan penerbangan. Ini menyebabkan peningkatan
kadar pengangguran dan kemiskinan global. Bank Dunia menganggarkan berlaku
peningkatan penduduk miskin tegar dunia dengan jumlah tambahan seramai 97 juta orang
pada tahun 2020.

Malaysia juga tidak terkecuali menerima kesan pandemik ini mengimbas
pencapaian dalam tempoh RMKe-11 iaitu tahun 2016 hingga tahun 2020. Keluaran Dalam
Negara Kasar (KDNK) berkembang pada kadar purata 2.7 peratus setahun, kurang
daripada sasaran asal. Ini disebabkan penguncupan ketara sebanyak 5.6 peratus pada
tahun 2020 meskipun negara mencapai pertumbuhan lebih tinggi sebanyak 4.9 peratus
setahun dalam tempoh empat tahun pertama RMKe-11.

Pendapatan Negara Kasar (PNK) per kapita mencapai RM42,500 atau
USD10,100 pada tahun 2020. Nilai ini adalah sebanyak 20 peratus lebih rendah daripada
ambang pendapatan untuk mencapai status negara berpendapatan tinggi.

Dalam RMKe-11, kerajaan telah membelanjakan sebanyak RM248.5 bilion untuk
tujuan pembangunan. Ini merangkumi perbelanjaan untuk sektor ekonomi sebanyak 58
peratus, sosial sebanyak 26 peratus, keselamatan dan pertahanan sebanyak 11 peratus
dan pentadbiran am sebanyak lima peratus.

Bagi sektor ekonomi, perbelanjaan terbesar adalah untuk penyediaan
infrastruktur dan utiliti asas. Daripada perbelanjaan ini, sebanyak 46 peratus diagihkan
pada enam buah negeri yang memerlukan lebih tumpuan iaitu Kedah, Kelantan, Perlis,
Sabah, Sarawak dan Terengganu.
