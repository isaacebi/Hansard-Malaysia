14 DR.27.09.2021

Datuk Dr. Haji Abd. Latiff bin Ahmad: Tuan Yang di-Pertua, soalan Yang
Berhormat Papar amat baik tetapi ia terkeluar daripada soalan asal. Saya akan jawab
secara bertulis, minum kopi nanti saya beritahu dia.

Timbalan Yang di-Pertua [Dato' Mohd Rashid Hasnon]: Baik, terima kasih.

Dato' Seri Utama Haji Mukhriz Tun Dr. Mahathir [Jerlun]: Tuan Yang di-Pertua,
minta satu lagi soalan tambahan, negeri Kedah ini.

Puan Nor Azrina binti Surip [Merbok]: Tuan Yang di-Pertua, bolehkah satu lagi
soalan tambahan? Merbok, Merbok, satu sahaja.

Timbalan Yang di-Pertua [Dato' Mohd Rashid Hasnon]: Saya bagi, pendek-
pendek, jawapan ada masa sedikit. Saya bagi peluang kepada Yang Berhormat Jerlun.

Dato' Seri Utama Haji Mukhriz Tun Dr. Mahathir [Jerlun]: Terima kasih Tuan
Yang di-Pertua. Saya ingin bertanya kepada Yang Berhormat Menteri. Baru-baru ini bila
berlakunya kepala air di Jerai, kita dapati jumlah air yang turun daripada gunung
menyebabkan banjir yang begitu teruk di kawasan kaki gunung sehingga enam orang
terkorban.

Soalan tadi ialah berkenaan dengan apa kita hendak buat untuk rakyat di bawah?
Akan tetapi soalan saya ialah mengenai Empangan Sabo di Tupah dan di Gurun yang
perlu disegerakan pembinaannya dan juga kalau boleh dipasang sensor. Sekiranya
berlaku hujan yang lebat, agar amaran boleh diberikan kepada penduduk di bawah itu
untuk beredar dari kawasan perumahan. Bolehkah ini diberi perhatian?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Jerlun. Sila Yang Berhormat Menteri.

Datuk Dr. Haji Abd. Latiff bin Ahmad: Tuan Yang di-Pertua, soalan yang baik
daripada Yang Berhormat Jerlun. Saya pasti Yang Berhormat Jerlun sewaktu menjadi
Yang Amat Berhormat Menteri Besar sudah pun merencana pembangunan-
pembangunan ini, malangnya Yang Berhormat Jerlun tidak dapat teruskan kerana
kerajaan bertukar ketika itu. Cadangan-cadangan yang baik ini akan kita ambil maklum.
Jabatan Perdana Menteri sebagai jabatan dan agensi yang menjadi koordinator di antara
agensi-agensi dan jabatan-jabatan serta kementerian-kementerian bagi mengurus
bencana ini. Terima kasih.

6. Tuan Chow Kon Yeow [Tanjong] minta Menteri Alam Sekitar dan Air
menyatakan status pelaksanaan Fasa 2B dan 2C Empangan Mengkuang. Bilakah ia akan
siap dan diserahkan sepenuhnya kepada Kerajaan Negeri Pulau Pinang menerusi
Perbadanan Bekalan Air Pulau Pinang (PBAPP). Jika ada kelewatan, jelaskan sebabnya.

Menteri Alam Sekitar dan Air [Dato' Sri Tuan Ibrahim bin Tuan Man]: Terima
kasih Yang Berhormat Tanjong. Tuan Yang di-Pertua, untuk makluman Ahli Yang
Berhormat, Fasa 2B merupakan kerja-kerja penyaluran air mentah daripada Stesen Pam
Mat Sulung ke Terusan Sungai Dua dengan kos projek berjumlah RM32.38 juta. Untuk
makluman Yang Berhormat, status terkini ialah surat setuju terima telah pun dikeluarkan
pada 19 Mei 2021 dan tarikh milik tapak pada 1 Jun 2021.

Pelaksanaan PKP 3.0 menyebabkan jadual asal siap yang dijadualkan pada 18
Oktober terpaksa diganjak pada 18 Disember 2022. Bagi melancarkan pelaksanaan
projek ini, kementerian ingin mendapatkan kerjasama kerajaan negeri untuk
memuktamadkan urusan pengambilan balik baki tiga lot tanah yang terlibat dengan jajaran
paip. la akan dipasang dalam kontrak fasa 2B ini. Selain daripada itu, terdapat isu hak
milik dan persempadanan tanah negeri yang dipajak kepada Perbadanan Bekalan Air
Pulau Pinang Sdn. Bhd. yang perlu juga diselesaikan oleh pihak kerajaan negeri bagi
memuktamadkan kedudukan jajaran paip yang akan dipasang.

Untuk makluman Yang Berhormat, di antara tanah yang timbul ialah ada satu lot
tanah yang melibatkan hak milik lebih daripada 40 orang yang perlu diselesaikan. Saya
minta bahawa kerajaan negeri boleh bantu. Berdasarkan status Empangan Mengkuang
sebagai kolam takungan strategik, maka pelaksanaan pakej fasa 2C iaitu pembinaan
