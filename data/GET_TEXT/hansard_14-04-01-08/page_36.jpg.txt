28 DR.27.09.2021

Tuan Yang di-Pertua, fokus kedua, memperkukuh pemangkin pertumbuhan.
Untuk Malaysia menjadi negara berpendapatan dan berteknologi tinggi, kita tiada pilihan
selain menerima guna teknologi baharu dan berusaha mencipta serta membangunkan
teknologi sendiri. Kita juga perlu memastikan infrastruktur diperkukuh dan bakat masa
hadapan dibangunkan untuk memangkinkan pertumbuhan ekonomi.

Langkah mempercepatkan penggunaan teknologi dan inovasi akan ditumpukan
kepada pendigitalan dan teknologi termaju termasuk teknologi 4IR. Pada tahun ini,
kerajaan telah melancarkan agenda MyDIGITAL dan diikuti dengan Dasar 4IR Negara.
Perancangan dasar pelaksanaan serta pemantauan inisiatif 4IR dan pendigitalan negara
diselaraskan melalui Majlis Ekonomi Digital dan 4IR Negara.

Kerajaan menerajui agenda ini melalui inisiatif pendigitalan sektor awam dan
transformasi PMKS. Penyediaan infrastruktur digital melibatkan pelaburan sektor awam
dan swasta bernilai RM23 bilion bagi menambah baik rangkaian 4G sedia ada. Bagi
mempercepatkan pelaksanaan 5G di seluruh negara, sebanyak RM15 bilion lagi akan
dilabur oleh sektor swasta. Projek Pembangunan Identiti Digital Nasional sedang
dilaksanakan bagi mewujudkan platform pengesahan identiti serta perakuan elektronik
yang selamat dan dipercayai.

Kita sedar teknologi digital telah banyak mencorak kehidupan kita pada masa kini.
Pembelajaran anak-anak kita telah terganggu disebabkan kekurangan peralatan dan
akses kepada teknologi. Oleh itu, kerajaan komited untuk meningkatkan infrastruktur dan
perkhidmatan digital bagi menangani pelbagai jurang digital.

01200

Pelaksanaan Pelan Jalinan Digital Negara (JENDELA) bakal menyediakan 100
peratus liputan 4G di kawasan berpenduduk, liputan 5G yang lebih luas dan jalur lebar
talian tetap kepada sembilan juta premis menjelang tahun 2025. Sehingga bulan Ogos
2021, sebanyak 94 peratus kawasan berpenduduk telah mendapat liputan 4G. Kelajuan
perkhidmatan jalur lebar mudah alih pula telah mencapai 29.1 megabit sesaat dan lebih
6,000 premis telah mendapat akses kepada perkhidmatan jalur lebar talian tetap.
Rangkaian teknologi 5G akan dilancarkan pada penghujung tahun 2021. Pelbagai inisiatif
pendigitalan ini dijangka menyokong pencapaian sasaran 25.5 peratus sumbangan
ekonomi digital kepada KDNK pada tahun 2025.

Kerajaan menyedari ekonomi gig merupakan sumber penting pertumbuhan
ekonomi. la telah membuka ruang yang lebih besar kepada rakyat untuk menambah
pendapatan termasuk menawarkan perkhidmatan menggunakan platform digital seperti
e-hailing dan p-hailing. Kerajaan akan mewujudkan ekosistem yang menyokong
perkembangan ekonomi gig bagi menggalakkan rakyat memanfaatkan sepenuhnya
peluang ini.

Selain daripada itu, usaha akan dipergiat untuk mengakreditasi platform tempatan
berdasarkan piawaian industri ekonomi perkongsian antarabangsa bagi meningkatkan
daya saing pada peringkat global. Satu rangka kawal selia sedang disediakan bagi
memastikan penyedia platform, pekerja dan pengguna adalah dilindungi. Kerajaan juga
akan memastikan pampasan akibat pengangguran, perlindungan kesihatan dan simpanan
untuk persaraan diperkukuh.

Kerajaan akan merapatkan jurang digital terutama antara luar bandar dan bandar
disebabkan perbezaan prasarana jalur lebar melalui penyediaan kemudahan infrastruktur
digital. Dalam hubungan ini, Pusat Internet Desa dan Pusat Komuniti Desa akan
ditransformasi sebagai Pusat Digital Keluarga Malaysia bagi memberi perkhidmatan yang
lebih baik dan bersepadu. Penggunaannya juga akan diperluas untuk memberi
kemudahan kepada penduduk setempat terlibat dalam e-dagang, latihan kemahiran,
pembelajaran dan aktiviti masyarakat.

Tuan Yang di-Pertua, sejajar dengan perkembangan teknologi serta inovasi,
usaha untuk melahirkan pembangun dan pencipta teknologi tempatan akan dipergiat bagi
menjana kejayaan dan pertumbuhan ekonomi. Bagi tujuan ini, semua aktiviti
pembangunan dan penyelidikan, pengkomersialan dan inovasi (R&D&C&l) akan
dijajarkan dengan keutamaan negara. Sebanyak 50 peratus daripada dana penyelidikan
