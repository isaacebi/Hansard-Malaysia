DR.27.09.2021 37

Pemulihan ini melibatkan penstrukturan semula kewangan FELDA dan
memperkasa taraf sosioekonomi warga FELDA. Hasrat kerajaan adalah untuk menjadikan
FELDA peneraju dalam pertanian pintar dan pengeluaran makanan negara. Kita mahu
FELDA lebih mampan dan menjadi contoh atau dengan izin, role mode! dalam
transformasi komuniti luar bandar yang moden dan progresif.

Isu perumahan generasi kedua akan ditangani dengan memperkenalkan semula
model pembangunan perumahan berasaskan konsep bina sendiri oleh generasi kedua.
Melalui model ini generasi kedua akan ditawarkan tapak rumah dan reka bentuk yang
standard oleh kerajaan [Tepuk].

Tuan Yang di-Pertua, fokus kelapan. Mempercepatkan pertumbuhan_ hijau.
Pembangunan ekonomi tidak harus menjejaskan alam sekitar manakala liputan kawasan
hijau perlu dipertahankan. Usaha untuk mempercepat pertumbuhan hijau mempertingkat
kemapanan tenaga dan mentransformasi sektor air harus kekal menjadi teras
pembangunan sosioekonomi negara.

Sehubungan dengan itu, kerajaan akan mengambil kira prinsip alam sekitar,
sosial dan tadbir urus atau ESG dalam proses membuat keputusan. Walaupun Malaysia
hanya menyumbang 0.7 peratus kepada pelepasan gas rumah kaca, kerajaan akan terus
memenuhi komitmen untuk mengurangkan intensiti pelepasan GSG sehingga 45 peratus
kepada KDNK pada tahun 2030 berdasarkan intensiti pelepasan pada tahun 2005 selari
dengan aspirasi menjadi negara rendah karbon.

Saya menyambut baik inisiatif sektor swasta yang telah mengambil langkah ke
hadapan melalui komitmen bagi mencapai dengan izin, net zero carbon emissions ini
termasuk komitmen syarikat GLC dan GLIC seperti PETRONAS, Tenaga Nasional
Berhad, Kumpulan Wang Simpanan Pekerja dan Sarawak Energy Berhad untuk mencapai
matlamat ini pada tahun 2050. Saya menggesa agar syarikat lain mencontohi inisiatif ini
dengan menyatakan komitmen yang sama. Langkah ini menjadi semakin penting apabila
rakan dagangan, pasaran modal dan institusi kewangan meletakkan syarat pematuhan
kepada prinsip ESG dalam keputusan pelaburan dan pengeluaran produk mereka.

Tuan Yang di-Pertua, kerajaan akan bersama-sama pihak swasta dalam
menjayakan matlamat ini. Pada hari ini, saya memberikan komitmen bahawa Malaysia
akan menjadi negara neutral karbon seawal-awalnya pada tahun 2050 [Tepukj. Bagi
menyokong usaha ini, instrumen ekonomi seperti carbon pricing dan cukai karbon akan
diperkenalkan. Perincian langkah-langkah lain bagi pengeluaran karbon akan diumumkan
setelah kajian Strategi Pembangunan Jangka Panjang Rendah Karbon dimuktamadkan
pada akhir tahun 2022.

Bagi tujuan ini kerajaan telah memberi komitmen untuk tidak lagi membina loji
jana kuasa arang batu yang baharu [Tepuk].

Saya sedar ini memerlukan usaha yang bersepadu serta komitmen dan pelaburan
hijau yang tinggi. Namun, saya yakin dengan penglibatan Keluarga Malaysia aspirasi ini
bukanlah angan-angan kosong. Komitmen ini akan memastikan Malaysia seiring dengan
usaha negara lain untuk mencapai matlamat global dalam menangani perubahan iklim
dan meningkatkan daya saing negara.

Dalam usaha kerajaan untuk mencapai matlamat pembangunan mampan,
pertubuhan masyarakat sivil atau CSO akan diiktiraf sebagai rakan pembangunan. Bagi
tujuan ini, peranan CSO akan diinstitusikan dalam pelbagai mekanisme tadbir urus
terutama dalam pelaksanaan dan pemantauan program pembangunan pada peringkat
awal, pada peringkat akar umbi bagi mencapai agenda 2030.

Dasar Tenaga Negara yang komprehensif akan diperkenalkan untuk
menyediakan hala tuju strategik jangka panjang bagi menyokong aspirasi negara neutral
karbon. Penjanaan elektrik yang lebih bersih akan dilaksanakan melalui pengoperasian
beberapa loji jana kuasa gas di Semenanjung bagi menggantikan loji jana kuasa arang
batu.

Akta berkaitan kecekapan dan konservasi tenaga akan diperkenalkan bagi
mengawal selia penggunaan tenaga oleh pengguna berintensiti tinggi dalam sektor
