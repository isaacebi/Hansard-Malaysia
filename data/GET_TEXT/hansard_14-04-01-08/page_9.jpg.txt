DR.27.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Isnin, 27 September 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Tuan Haji Wan Hassan bin Mohd Ramli [Dungun] minta Menteri Kanan
Perdagangan dan Antarabangsa dan Industri menyatakan rancangan_ strategik
kementerian untuk terus menjadikan Malaysia negara mesra pelabur pasca COVID-19
bagi menarik pelaburan daripada syarikat-syarikat gergasi antarabangsa.

Menteri Kanan Perdagangan Antarabangsa dan Industri [Dato’ Seri
Mohamed Azmin bin Ali]: Tuan Yang di-Pertua, saya mohon izin untuk menjawab
pertanyaan Yang Berhormat Dungun bersekali dengan Yang Berhormat Kinabatangan
dan Yang Berhormat Jerai memandangkan Ahli-ahli Yang Berhormat menyentuh isu yang
sama berkaitan prestasi pelaburan dan strategi menarik pelaburan asing ke Malaysia.

Tuan Yang di-Pertua, kerajaan komited dalam mempergiat dan memperkukuhkan
usaha untuk terus menarik pelaburan bagi memastikan Malaysia kekal sebagai sebuah
negara destinasi pelaburan pilihan terutamanya pelaburan yang berkualiti tinggi agar
dapat memberi manfaat kepada agenda sosioekonomi negara melalui limpahan aktiviti
ekonomi, kewujudan peluang pekerjaan dan penciptaan pekerjaan yang bernilai tinggi.

Bagi tempoh Januari hingga Jun 2021, Malaysia berjaya menarik pelaburan
bernilai RM107.5 bilion meliputi sektor perkilangan, perkhidmatan dan utama. Jumlah ini
merekodkan lonjakan ketara sebanyak 69.8 peratus berbanding RM63.3 bilion bagi
tempoh yang sama pada tahun 2020. Daripada jumlah pelaburan ini, FDI menyumbang
sebanyak 58.1 peratus atau RM62.5 bilion iaitu tiga kali ganda daripada jumlah FDI yang
diluluskan bagi tempoh yang sama pada tahun 2020 iaitu RM19.8 bilion. Manakala
pelaburan DDI menyumbang sebanyak 41.9 peratus atau RM45.1 bilion. Pelaburan ini
melibatkan 2,110 projek dan dijangka mewujudkan hampir 45 ribu peluang pekerja
baharu.

Daripada keseluruhan jumlah FDI tersebut, sektor perkilangan mencatatkan
jumlah tertinggi iaitu RM58.2 bilion atau 93.1 peratus daripada jumlah kelulusan. Sektor
perkhidmatan dan utama pula masing-masing mencatatkan pelaburan sebanyak RM2.16
bilion atau 3.5 peratus dan RM2.15 bilion atau 3.4 peratus. Ke hadapan, kerajaan akan
mengambil tiga pendekatan utama dalam mencerdaskan ekonomi negara:

(i) PICK sebagai pemangkin untuk membuka semula ekonomi
secara selamat dan bersistematik. Sebagai langkah tambahan,
dalam memastikan keselamatan dan kesihatan pekerja
dilindungi, MITI melaksanakan PIKAS yang _ bertujuan
mempertingkatkan kadar vaksinasi pekerja sektor pembuatan.
Sehingga 25 September 2021, seramai 1,000,826 pekerja telah
diberikan dos pertama manakala 899,626 pekerja telah
mendapat imunisasi penuh;
