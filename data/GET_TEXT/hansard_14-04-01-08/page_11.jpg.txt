DR.27.09.2021 3

Dato’ Seri Mohamed Azmin bin Ali: Terima kasih kepada Yang Berhormat Bukit
Bintang yang juga cukup prihatin tentang bagaimana usaha-usaha kerajaan dapat
mengekalkan pelaburan-pelaburan asing ini dalam negara kita. Namun, tanggapan yang
dibangkitkan oleh Yang Berhormat Bukit Bintang sebentar tadi tidak menggambarkan
prestasi sebenar pelaburan yang dicatatkan oleh negara.

Untuk makluman Yang Berhormat Bukit Bintang, Malaysia masih lagi kekal
kompetitif dan juga berdaya saing dalam menarik pelaburan-pelaburan asing ke dalam
negara. Saya telah pun memperincikan sebentar tadi bagaimana prestasi pelaburan
negara yang cukup meyakinkan pada tahun ini jika dibandingkan dalam tempoh yang
sama pada tahun yang lalu.

Namun, saya tidak menolak keseluruhannya tanggapan yang dibangkitkan oleh
Yang Berhormat Bukit Bintang. Cuma yang harus kita ingat tindakan syarikat-syarikat ini
sebenarnya sebahagiannya adalah berdasarkan faktor rasionalisasi perniagaan syarikat
dan bukannya berpunca daripada persekitaran pelaburan negara yang tidak kondusif.
Pelbagai faktor yang mempengaruhi keputusan syarikat-syarikat untuk memilih destinasi
pelaburan mereka termasuk kos buruh yang rendah, saiz pasaran domestik dan juga
ketersediaan sumber mineral.

Saya ada beberapa contoh syarikat-syarikat tertentu, namun pada umumnya saya
melihat- memandangkan laporan yang telah dikeluarkan oleh The World Competitiveness
Yearbook bagi tahun 2021, melaporkan kedudukan Malaysia meningkat dua anak tangga
jika dibandingkan pada tahun 2020. Jadi, ini satu perkembangan yang baik di mana
keyakinan pelabur-pelabur asing masih berada di dalam negara kita dan kita akan
meneruskan usaha-usaha yang saya sebutkan tadi iaitu bagaimana dapat menarik lebih
banyak pelabur-pelabur asing yang berkualiti tinggi dan mewujudkan peluang pekerjaan
bagi anak-anak Malaysia. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih. Saya
berikan kepada Yang Berhormat Alor Gajah untuk soalan tambahan kedua.

Datuk Seri Mohd Redzuan bin Md Yusof [Alor Gajah]: Patutnya bagi soalan
tambahan yang lebih sebabnya ia campurkan tiga soalan tadi, dia jawab tentang lisan.
Jadi, saya hendak bertanya kepada Yang Berhormat Menteri Kanan. Mula-mulanya saya
hendak ucapkan tahniah angka yang memberangsangkan.

Daripada jumlah peningkatan, sebanyak 69 peratus kelulusan pelaburan asing
yang kita terima daripada maklumat daripada media dan baru sahaja diterangkan, berapa
peratuskah yang sebenarnya year-on-year yang telah pun masuk ke dalam negara kita
yang telah pun membuka peluang pekerjaan setakat ini. Terima kasih, Tuan Yang di-
Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Alor Gajah. Sila Yang Berhormat Menteri Kanan, satu minit.

Dato’ Seri Mohamed Azmin bin Ali: Terima kasih Yang Berhormat Alor Gajah.
Angka-angka yang telah saya bentangkan sebentar tadi ialah angka-angka kelulusan
pelaburan-pelaburan yang telah diberikan kelulusan. Maknanya mereka bukan sahaja
sedang berunding tetapi telah memberikan komitmen. Sebagai contoh Tuan Yang di-
Pertua, syarikat AT&S dari Austria pada asalnya mereka berhasrat untuk meletakkan
pelaburan sebanyak EUR1.7 bilion, tetapi setelah kita mengadakan rundingan sekarang
ini mereka telah meningkatkan pelaburan hampir RM10 bilion.

Ini telah mewujudkan peluang pekerjaan sebanyak 5,000 pekerjaan dan kita telah
pun memulakan rundingan dengan beberapa universiti tempatan untuk mengenal pasti
jurutera-jurutera yang akan dilatih di pusat latihan AT&S untuk memastikan mereka dapat
memenuhi permintaan industri yang berkenaan. Jadi, angka-angka yang telah kita
bentangkan ini ialah angka-angka yang telah diluluskan setelah komitmen diberikan oleh
syarikat-syarikat yang berkenaan. Terima kasih.

Datuk Seri Mohd Redzuan bin Md Yusof [Alor Gajah]: Saya bimbang Yang
Berhormat Menteri, tahun 2019 contohnya ada pelaburan diluluskan sebanyak RM10
bilion di Lahad Datu. Projek besar kerjasama dengan POIC Sabah sehingga hari ini, satu
