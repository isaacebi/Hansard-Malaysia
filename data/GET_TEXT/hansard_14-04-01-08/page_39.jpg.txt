DR.27.09.2021 31

kesejahteraan Keluarga Malaysia dalam pelbagai aspek, terutamanya dalam penjagaan
kesihatan dan penyediaan kediaman yang berkualiti.

Kerajaan kekal komited bagi memperkukuhkan sistem penjagaan kesihatan demi
memastikan rakyat sihat dan produktif. Sehubungan dengan itu, kerajaan akan mengkaji
semula keberkesanan sistem kesihatan sedia ada dan Dasar Kesihatan Negara akan
dirangka bagi meningkatkan kesiapsiagaan mengurus penyakit berjangkit serta krisis
kesihatan. Pelan Hala Tuju Pembangunan Vaksin Negara juga sedang dimuktamadkan
bagi memastikan Malaysia mampu menghasilkan vaksin sendiri. Pelan ini juga
membolehkan negara bersedia menghadapi sebarang pandemik pada masa akan datang.
Di samping itu, Institut Penyakit Berjangkit Malaysia akan dibina di Bandar Enstek, Negeri
Sembilan pada tahun 2022. Penubuhan institut ini bertujuan mencegah penyakit,
ketidakupayaan dan kematian yang disebabkan oleh penyakit-penyakit berjangkit.

Kerajaan juga telah mengenal pasti langkah proaktif meningkatkan kesiapsiagaan
hospital untuk mencapai nisbah 2.06 katil hospital bagi setiap 1,000 orang penduduk
menjelang tahun 2025. Kerajaan akan turut membangunkan fasiliti kesihatan baharu
sebagai tambahan kepada 12 buah hospital yang sedang dibina di seluruh negara dan
dijangka siap dalam tempoh RMKe-12. Selain daripada itu, kelengkapan dan peralatan
kesihatan, termasuk keperluan Unit Rawatan Rapi (ICU) akan ditambah. Dalam usaha
merapatkan jurang perbezaan fasiliti kesihatan bandar dan luar bandar, kerajaan akan
membina dan menaik taraf klinik-klinik kesihatan di seluruh negara.

Tuan Yang di-Pertua, selaras dengan Dasar Perumahan Negara, kerajaan
komited dalam memastikan penyediaan rumah kediaman yang mencukupi, berkualiti dan
mampu milik demi kesejahteraan Keluarga Malaysia. Bagi mencapai hasrat itu, kerajaan
telah membina lebih daripada 282,000 unit rumah mampu milik dalam tempoh RMKe-11.
Sebanyak 500,000 unit lagi rumah mampu milik akan dibina dalam RMKe-12 bagi
meningkatkan peluang kumpulan B40 dan M40 memiliki rumah. Di samping itu,
kemudahan pembiayaan termasuk dana untuk rumah mampu milik, Skim Perumahan
Belia dan dengan izin, Program Rent-To-Own (RTO) akan ditambah baik lagi bagi
memastikan golongan B40 dan M40 tidak terbeban dengan bayaran ansuran.

Bagi menyediakan bantuan perumahan kepada rakyat miskin, kerajaan akan
memperuntukkan sebanyak RM2.25 bilion dalam tempoh RMKe-12. Peruntukan ini
adalah untuk membina dan membaik pulih sebanyak 85,500 unit rumah di bawah Program
Bantuan Rumah yang melibatkan 75,000 unit rumah di kawasan luar bandar dan hampir
10,500 unit rumah di kawasan bandar. Ini tidak termasuk pembinaan rumah yang
dilaksanakan di bawah kerajaan negeri, sektor korporat dan pertubuhan masyarakat sivil
(CSO).

01220

Apalah maknanya kesejahteraan sekiranya kita tidak bersatu hati? Sejarah telah
mengajar kita betapa pentingnya untuk mengekalkan perpaduan dalam membina negara
bangsa. Bagi memperkukuh kesepaduan Keluarga Malaysia, program perpaduan sukan
secara inklusif serta komprehensif akan dipergiatkan. Pengaduan rakyat yang berbilang
kaum, agama dan bangsa selain integrasi nasional silang budaya serta merentasi ideologi
politik adalah tunjang kekuatan kita sebagai sebuah Keluarga Malaysia.

Marilah kita menggerakkan seluruh kekuatan untuk terus menyebarkan semangat
patriotisme dan kesukarelawan dengan memanfaatkan platform digital dan media yang
lain, pemahaman serta penghayatan mengenai Perlembagaan Persekutuan dan Rukun
Negara perlu terus diterapkan dan diperkasakan di kalangan anak-anak kita dan golongan
belia negara.

Tuan Yang di-Pertua, Fokus Keempat adalah memantapkan keselamatan dan
ketenteraman awam. Keselamatan rakyat dan kedaulatan negara merupakan perkara
asas bagi memastikan keamanan dan kestabilan Malaysia. Antara inisiatif yang akan
dilaksanakan merangkumi langkah menambah baik kesiapsiagaan kawalan sempadan
dan peguatkuasaan, mempertingkatkan ketenteraman awam, mengukuhkan keselamatan
dan pertahanan siber serta menjaga kebajikan anggota. Saya akan pastikan langkah yang
