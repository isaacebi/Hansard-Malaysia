DR.27.09.2021 9

Tuan Yang di-Pertua, berdasarkan Laporan Audit Urusharta Jamaah Sdn. Bhd.
(UJSB) bagi tahun 2019, syarikat milik penuh Kementerian Kewangan Diperbadankan ini
memperoleh pendapatan sebanyak RM233.98 juta hasil daripada dividen saham dan juga
sewaan hartanah yang dipindah milik dari Lembaga Tabung Haji. Jumlah ini masih belum
mencukupi untuk UJSB melunaskan hutang sebanyak RM27.6 bilion sebagaimana yang
dibangkitkan oleh Yang Berhormat Baling tadi sekiranya tiada apa-apa jaminan daripada
kerajaan.

Berhubung soalan tentang jaminan kerajaan bagi sukuk, suka saya mengulang
semula jawapan Timbalan Menteri Kewangan, Yang Berhormat Tuan Mohd Shahar bin
Abdullah di Dewan ini pada 27 Ogos 2020, iaitu sukuk ini tidak pernah dijamin oleh
kerajaan. Sebarang jaminan kerajaan hendaklah berdasarkan pada Akta Jaminan
Pinjaman 1965 seksyen 2(3) dan sukuk UJSB ini tidak pernah digazetkan di bawah akta
tersebut.

Oleh itu, bagi memelihara keyakinan pelaburan dan kepentingan pendeposit,
antara justifikasi kenapa kerajaan hari ini bersetuju untuk mengadakan Suruhanjaya
Siasatan Diraja dan sebarang syor penambahbaikan termasuklah cadangan jaminan
kerajaan ke atas sukuk ini yang akan dipertimbangkan berdasarkan kepada dapatan RCI
tersebut. Ini adalah antara kerosakan yang perlu diperbetulkan pada hari ini yang dibuat
pada masa yang lalu.

Kemudian, berhubung soalan kedua Yang Berhormat, setakat ini tidak ada
sebarang kertas siasatan dibuka ke atas mana-mana pihak atas tuduhan mencuri wang
Tabung Haji termasuklah ke atas Yang Berhormat Baling yang sering kedengaran. Itu
sahaja jawapan daripada saya.

Timbalan Yang di-Pertua [Dato’ Mohd Rashid Hasnon]: Baik, terima kasih
Timbalan Menteri. Soalan tambahan yang kedua. Sila Yang Berhormat Pasir Mas.

Tuan Ahmad Fadhli bin Shaari [Pasir Mas]: Terima kasih Yang Berhormat
Timbalan Menteri. Saya mohon komen daripada Yang Berhormat Timbalan Menteri
berhubung Sijil Pengauditan Penyata Kewangan Tabung Haji (TH) yang baru dikeluarkan
beberapa hari lepas digembar-gemburkan kononnya menunjukkan  seolah-olah
pengurusan Tabung Haji bermula pada tahun 2018, pada era kerajaan pada masa itu,
tidak mempunyai apa-apa masalah pengurusan dan dikatakan tohmahan bahawa Tabung
Haji diuruskan dengan cara yang agak tidak cermat itu merupakan tohmahan semata-
mata. Apa komen Yang Berhormat Timbalan Menteri? Terima kasih.

Datuk Haji Anmad Marzuk bin Shaary: Terima kasih atas soalan daripada Yang
Berhormat Pasir Mas.

Laporan Ketua Audit bagi Tabung Haji pada tahun 2019 hanya mengesahkan
bahawa penyata institusi ini bagi tahun tersebut menepati Akta Tabung Haji 1995 dan
standard perakaunan negara. la suatu perkara yang normal kerana selama ini pun Ketua
Audit memang mengesahkan penyata akaun Tabung Haji menepati akta dan standard
perakaunan setiap tahun.

Adapun bagi teguran Ketua Audit Negara ke atas Tabung Haji iaitu berlaku dua
kali pada tahun 2017 dan 2018 iaitu sekali pada zaman BN dan sekali pada zaman PH.
Tahun 2017, tegurannya adalah berkenaan kegagalan merekod rosot nilai RM270 juta,
tetapi ia telah selesai dengan pertukaran polisi impairment yang diluluskan Menteri pada
masa tersebut mengikut Akta Tabung Haji 1995.

Tahun 2018, teguran datang sekali lagi adalah berkenaan ketidakyakinan Ketua
Audit Negara dalam kemampuan UJSB membayar hutang sukuk sebanyak RM27.56
bilion dalam tempoh masa yang ditetapkan. Isu ini sebenarnya masih berlarutan. Dalam
Laporan Tahunan Tabung Haji 2019, Yang Berhormat boleh merujuk kepada muka surat
148 pada perkara 10 yang menyatakan sukuk ini masih lagi tidak dijamin oleh kerajaan
yang memberi risiko kepada Tabung Haji.

Atas sebab itu, bagi menyelesaikan masalah yang berbangkit di bawah Kerajaan
Pakatan Harapan dahulu, kerajaan telah bersetuju mengadakan Suruhanjaya Siasatan
Diraja berkenaan Tabung Haji. Sebarang dapatan dan cadangan termasuklah jika ada
