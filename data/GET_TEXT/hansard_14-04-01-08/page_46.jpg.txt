38 DR.27.09.2021

industri dan komersial. Penjanaan tenaga boleh baharu daripada solar, biojisim dan
biogas disasarkan meningkat kepada 31 peratus daripada jumlah kapasiti terpasang pada
tahun 2025.

Model Ekonomi Kitaran akan dilaksanakan di bawah RMKe-12_ bagi
mengurangkan pencemaran penjanaan sisa dan kebergantungan kepada sumber asli.
Konsep tanggungjawab pengeluar akan dipergiat bagi meningkatkan pelaksanaan
penggunaan dan pengeluaran mampan. Di samping itu pelaburan hijau akan terus digalak
termasuk untuk projek di bawah pendekatan kerjasama awam dan swasta serta GLC.

Tuan Yang di-Pertua, pembangunan bandar hijau yang berdaya tahan akan terus
dipergiat sebanyak 120 bandar disasarkan mencapai status bandar mampan dan bagi
tujuan ini pelaksanaan inisiatif Pelan Tindakan Bandar Hijau dan sistem analitik data raya
pelbagai dimensi akan diperkenalkan. Kerajaan juga akan memberi keutamaan kepada
pembangunan industri, pengeluaran kenderaan cekap negara iaitu EEV bagi menyokong
inisiatif mobiliti mesra alam.

01300

Bagi memastikan langkah mitigasi dan adaptasi perubahan iklim yang terselaras
dan menyeluruh, pelan hala tuju untuk mengurangkan pelepasan gas rumah kaca dan
pelan adaptasi kebangsaan akan diperkenalkan. Selain daripada itu, inisiatif perolehan
hijau kerajaan akan diperluas ke peringkat kerajaan negeri dan pihak berkuasa tempatan.
Melalui pelaksanaan inisiatif ini, perolehan hijau kerajaan disasarkan meningkat kepada
25 peratus pada tahun 2025.

Pemeliharaan dan pemuliharaan kepelbagaian khazanah semula jadi negara
akan terus dipertingkat. Mekanisme dengan izin, ecological fiscal transfer akan ditambah
baik dalam menyokong langkah kerajaan negeri memulihara kawasan hutan. Santuari
kehidupan liar yang semakin terancam seperti harimau belang, tapir dan gajah akan
dipertingkat bagi tujuan konservasi. Pelan rangka tindakan ekonomi biru akan
diperkenalkan untuk menentukan hala tuju pembangunan kawasan pesisir pantai dan
marin secara mampan.

Saban tahun rakyat di seluruh negara dilanda bencana banjir dan tanah runtuh.
Bencana ini telah mengakibatkan kerosakan harta benda, kehilangan nyawa dan mata
pencarian. Baru-baru ini berlaku bencana seperti fenomena kepala air di daerah Yan dan
Kuala Muda di Kedah, banjir di Penampang, Sabah serta tanah runtuh di Kemensah
Heights, Selangor.

Sehubungan dengan itu, penjagaan alam sekitar adalah amat penting bagi
melindungi nyawa dan mengurangkan kerugian harta benda. Dalam hubungan ini,
beberapa projek dengan kos sebanyak RM18 bilion bagi tempoh RMKe-12 dan RMKe-13
akan dilaksanakan di bawah program tebatan banjir, pengurusan lembangan sungai
bersepadu dan kawalan hakisan pantai serta program ramalan dan amaran banjir.

Sektor air perlu ditransformasi secara menyeluruh bagi menjamin bekalan dan
kemapanan. Agenda Transformasi Sektor Air 2040 akan diperkenalkan dalam RMKe-12
bagi meningkatkan kecekapan pengurusan, mengoptimumkan potensi bagi menjaga
kekayaan serta mewujudkan peluang pekerjaan baharu. Pelaksanaan agenda ini
melibatkan empat fasa dan fasa pertama, penerimaan gunaan pengurusan sumber air
bersepadu akan dipergiat pada peringkat Persekutuan, negeri dan daerah. Pewartaan dan
perlindungan kawasan tadahan air akan dipercepat untuk menambah baik pengurusan
sumber air dan loji rawatan air sisa bersepadu akan dibina untuk kawalan pencemaran.

Tadbir urus air akan ditambahbaikkan melalui pemerkasaan peranan dan
penglibatan rakyat, memperkukuh aktiviti penguatkuasaan dan semakan undang-undang.
Selain daripada itu, mekanisme pembiayaan inovatif akan dikaji, di samping menyediakan
infrastruktur yang mampan serta meneruskan program pengurangan air tidak terhasil atau
NRW. Pelaksanaan inisiatif ini akan mengurangkan tahap NRW kepada 25 peratus pada
tahun 2025. Kerajaan telah meluluskan projek infrastruktur air dengan kos RM25.8 bilion
untuk menambahbaikkan liputan dan perkhidmatan air.
