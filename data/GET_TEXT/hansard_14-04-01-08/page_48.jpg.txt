40 DR.27.09.2021

dengan guna tenaga mahir ke arah mencapai pertumbuhan inklusif tanpa mengabaikan
alam sekitar. Pada masa yang sama, kerajaan akan berusaha bersungguh-sungguh
untuk meningkatkan kesejahteraan rakyat dan memastikan tiada siapa yang tertinggal.

Sesungguhnya, krisis ini telah menyatukan kita semua. Krisis ini juga telah
membuka peluang untuk kita membuat transformasi. Pada 13 September lalu, kita telah
mencipta sejarah buat pertama kali Kerajaan dan Pembangkang telah memeterai
memorandum persefahaman untuk transformasi dan kestabilan politik. [Tepuk] Ini adalah
hasil daripada dasar kerajaan yang inklusif.

Harapan saya, persefahaman ini akan membolehkan kita memberikan tumpuan
kepada usaha memerangi pandemik dan meletakkan negara pada asas pertumbuhan
yang lebih kukuh. Dengan semangat Keluarga Malaysia, kita ketepikan semua
perbezaan, berganding bahu untuk membina Malaysia yang berdaya saing dan berdaya
tahan serta kalis cabaran. Mari kita kumpulkan seluruh tenaga, kepakaran dan
pengalaman yang ada di sebelah sini dan di sebelah sana. [Tepuk] Untuk bersama-sama
merealisasikan matlamat RMKe-12. Kita mesti mendakap erat prinsip bekerja bersama
rakyat demi Keluarga Malaysia.

Saya yakin berkat keredaan Allah SWT, melalui perancangan lima tahun ini,
Malaysia mampu bangkit semula dan insya-Allah, kita boleh melakar masa hadapan yang
lebih baik. [Tepuk]

Tuan Yang di-Pertua, saya mohon mencadangkan. [Tepuk]

Tuan Yang di-Pertua: Terima kasih Yang Amat Berhormat Perdana Menteri. Ada
sokongan?

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Tuan Yang di-Pertua, saya menyokong sepenuhnya Usul Rancangan
Malaysia Ke-12, [Tepuk] yang dibentangkan oleh Yang Amat Berhormat Perdana Menteri
Malaysia. Terima kasih Tuan Yang di-Pertua. [Tepuk]

Tuan Yang di-Pertua: Terima kasih Yang Berhormat Menteri. Ahli-ahli Yang
Berhormat, QR code teks ucapan Rancangan Malaysia Ke-12 oleh Yang Amat Berhormat
Perdana Menteri tadi telah dimasukkan ke dalam /ap-top di atas meja Ahli-ahli Yang
Berhormat semua. Ahli-ahli Yang Berhormat boleh mendapatkan teks ucapan tersebut
dengan mengimbas QR code tersebut.

Ahli-ahli Yang Berhormat, saya ingin memaklumkan bahawa perbahasan ke atas
Usul Rancangan Malaysia Ke-12 ini akan bermula pada hari Selasa, esok, 28 September
2021. Oleh yang demikian, mesyuarat Dewan hari ini ditangguhkan sehingga jam 10.00
pagi, hari Selasa, 28 September 2021. Assalamualaikum warahmatullahi taala
wabarakatuh.

[Dewan ditangguhkan pada pukul 1.14 tengah hari]
