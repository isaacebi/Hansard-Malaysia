DR.27.09.2021 33

akan ditingkatkan. Mereka juga akan digalakkan untuk melanggan insurans kesihatan dan
pekerjaan pada kadar yang mampu dibayar. Selain itu, kita akan memastikan anak-anak
M40 mendapat akses kepada pendidikan berkualiti pada kos yang berpatutan.

Tuan Yang di-Pertua, Fokus Keenam adalah memperkasa agenda bumiputera
dan Keluarga Malaysia. Keluarga Malaysia merangkumi bumiputera, Orang Asli dan Anak
Negeri Sabah yang mempunyai 42 etnik dan lebih 200 subetnik, antaranya suku kaum
Kadazan, Dusun, Murut, Rungus, dan Bajau.

Juga Bumiputera Sarawak yang mempunyai 27 etnik, antaranya kaum Iban,
Orang Ulu, Melanau dan Bidayuh di samping kaum Cina, India dan lain- lain. Ahli keluarga
ini yang berpendapatan rendah serta kumpulan khusus dan golongan mudah terjejas
tanpa mengira kaum, yang perlukan pembelaan dan bimbingan, akan diberi perhatian.

01230

Kerajaan sedar bahawa sebilangan besar bumiputera masih lagi berpendapatan
rendah dan miskin berbanding etnik lain. Jurang pendapatan penengah antara bumiputera
dan kaum Cina semakin melebar, iaitu empat kali ganda pada tahun 2019 berbanding
tahun 1989. Saya memberi jaminan bahawa agenda bumiputera akan terus diperkasa dan
tidak akan diabaikan. [Tepuk] Ini sebagaimana termaktub dalam Perkara 153,
Perlembagaan Persekutuan yang memberikan hak dan keistimewaan kepada orang
Melayu dan anak negeri iaitu peribumi Sabah dan Sarawak, dan kepentingan sah kaum-
kaum lain.

Hasrat kerajaan adalah untuk mencapai pembangunan sosioekonomi yang lebih
adil, saksama dan inklusif selaras dengan semangat Keluarga Malaysia. Agenda ini akan
diterapkan dalam pelaksanaan semua dasar bagi memastikan ia menjadi komponen yang
diberi keutamaan pada segenap peringkat dan aspek pembangunan. Semua pihak
termasuk pihak kerajaan, syarikat berkaitan kerajaan (GLC), syarikat pelaburan berkaitan
kerajaan dan sektor swasta akan bersama-sama dalam menjayakan agenda ini.

Bagi meningkatkan peningkatan bumiputera dalam aktiviti ekonomi, akses dan
peluang pendidikan serta pembangunan modal insan termasuk huffaz akan diperkukuh,
antaranya melalui inisiatif berikut:

(i) latihan dalam bidang teknikal dan profesional supaya menjadi
pakar dalam pelbagai bidang;

(ii) kemahiran untuk kerjaya masa hadapan seperti penganalisis dan
saintis data serta pakar data raya.

Daya tahan dan kemapanan perniagaan bumiputera akan dipertingkatkan lagi
bagi mencapai sasaran 15 peratus sumbangan perusahaan mikro, kecil dan sederhana
(PMKS) bumiputera kepada KDNK pada tahun 2025. Pencapaian ini akan disokong
melalui penyediaan pembiayaan dan pelaksanaan program baharu termasuk Dana
Kemakmuran Bumiputera untuk syarikat bumiputera, Skim Pembiayaan Kontrak Ekspres
di bawah MARA untuk kontraktor bumiputera dan penyertaan lebih ramai usahawan
bumiputera menceburi bidang ekonomi digital serta industri yang mempunyai potensi
pertumbuhan yang tinggi.

Bagi meningkatkan kejayaan bumiputera, dasar dan pelaksanaan kuota pemilikan
kediaman bumiputera akan diperkukuh melalui kerjasama yang lebih erat antara kerajaan
persekutuan, kerajaan negeri dan pihak berkuasa tempatan. Selain itu, bantuan
kewangan, bimbingan dan pementoran oleh institusi kewangan akan diperluas bagi
menyokong usahawan bumiputera.

Sebagai inisiatif untuk mengembangkan lagi ekonomi Islam, konsep wakaf akan
diperluas sebagai strategi mempelbagaikan sumber kewangan untuk membiayai
perniagaan dan meningkatkan ekuiti bumiputera. Dalam hubungan ini, lebih banyak
instrumen wakaf akan diperkenalkan termasuk mewujudkan satu dana wakaf di peringkat
nasional bagi menggembleng lebih banyak sumber untuk keusahawanan dan membiayai
program pembangunan sosioekonomi. Pelan Induk Wakaf Nasional akan diwujudkan bagi
memastikan pengurusan wakaf yang lebih cekap.
