DR.27.09.2021 27

mempunyai nilai ditambah yang tinggi dan industri Malaysia menjadi pemain penting
dalam rantaian nilai global. Sektor pertanian akan dipergiatkan dengan menggunakan
teknologi pintar untuk meningkatkan produktiviti dan mengukuhkan tahap_ sekuriti
makanan negara.

Sektor pembinaan akan dirancakkan dengan penggunaan teknologi termaju
merangkumi realiti terimbuh (augmented reality) dan realiti maya (virtual reality) sejajar
dengan Pelan Strategik Pembinaan 4.0 bagi meningkatkan lagi kecekapan dan
produktiviti. Sektor perlombongan akan memberi penekanan kepada pengeluaran mineral
diproses yang mempunyai nilai ditambah yang tinggi, aktiviti perlombongan yang lestari
dan penghasilan bahan mineral baharu.

Pertumbuhan produktiviti akan dilonjakkan melalui aktiviti penyelidikan dan
inovasi, penggunaan teknologi termaju di samping mengurangkan kebergantungan
kepada buruh kurang mahir. Perdagangan antarabangsa akan diperkukuh dengan
mengenal pasti pasaran dan produk baharu, menambah baik kecekapan fasiliti
perdagangan dan meningkatkan daya saing industri eksport utama.

Selain daripada itu, kerjasama perdagangan akan digalakkan melalui ratifikasi
perjanjian perdagangan bebas (FTA) baharu_ seperti, dengan izin, Regional
Comprehensive Economic Partnership (RCEP).

Kerajaan mahu melihat sektor swasta kembali memainkan peranan lebih besar
bagi membantu negara memacu pertumbuhan ekonomi. Sehubungan dengan itu, saya
memberi jaminan bahawa kerajaan akan mengurangkan kerenah birokrasi, menyediakan
infrastruktur yang berkualiti dan berdaya harap, memperkukuh ekosistem bagi menyokong
pelaburan swasta dan membangunkan tenaga kerja mahir.

Dasar Aspirasi Pelaburan Nasional (NIA) akan dijadikan kerangka utama bagi
menarik pelaburan berkualiti dan meletakkan Malaysia sebagai hab pelaburan di rantau
ini. Insentif sedia ada akan disemak semula untuk memberi fokus kepada pelaburan yang
berasaskan teknologi termaju dan memenuhi aspek kelestarian alam sekitar. Ini akan
dapat menyokong hasrat negara untuk mempercepatkan peralihan kepada industri
berteraskan pembuatan termaju (advanced manufacturing) tanpa menjejaskan alam
sekitar.

Tuan Yang di-Pertua, PMKS merupakan tulang belakang kepada ekonomi
negara. Pada akhir tahun 2020, bilangan PMKS dianggarkan hampir 1.2 juta bersamaan
dengan 97.2 peratus daripada keseluruhan jumlah perusahaan.

Namun, sebahagian besar PMKS masih kurang berdaya saing dan perlu
diperkasa semula setelah terjejas akibat pandemik. Oleh itu, kerajaan komited untuk terus
membantu dan menyokong pemulihan PMKS. Pada masa yang sama, PMKS digalakkan
untuk meneruskan agenda transformasi digital bagi memacu pertumbuhan dalam norma
baharu pasca pandemik.

Sukacita saya maklumkan kerajaan telah bersetuju meluluskan beberapa
program dan projek utama untuk dilaksanakan dalam RMKe-12 bagi melonjakkan
pertumbuhan sektor dan industri strategik. Antaranya ialah dana pinjaman pelaburan
penyelidikan dan pembangunan bidang aeroangkasa, elektrik dan elektronik, penubuhan,
dengan izin, Center Of Excellence For Future Industry, dana harta intelek dan skim
pembiayaan mudah bagi pendigitalan dan penerima gunaan teknologi untuk menyokong
syarikat tempatan beralih kepada teknologi termaju.

Dengan terlaksananya beberapa perancangan ini, saya percaya kita akan dapat
mencapai sasaran pertumbuhan purata sektor perkhidmatan sebanyak 5.2 peratus,
pembuatan sebanyak 5.7 peratus, pertanian sebanyak 3.8 peratus, perlombongan dan
pengkuarian sebanyak 2.6 peratus serta pembinaan sebanyak 4.2 peratus dalam tempoh
RMKe-12. Sektor pelancongan yang paling terjejas berikutan pandemik dijangka akan
pulih dengan sasaran pertumbuhan sebanyak 3.8 peratus. PMKS pula dijangka dapat
menyumbang sebanyak 45 peratus kepada KDNK dan 25 peratus daripada jumlah
eksport pada tahun 2025.
