4 DR.27.09.2021

sen pun tidak masuk lagi. Adakah angka itu diukurkan sebagai lulus sebagai untuk
melabur ataupun kita sudah tolak tepi sebab mereka selama tiga tahun masih lagi tidak
membawa pelaburan itu. Adakah ini satu promise kepada rakyat yang mengatakan ini
akan berlaku ataupun birokratik process yang melembabkan kemasukan pelaburan ini.
Terima kasih.

Timbalan Yang di-Pertua [Dato' Mohd Rashid Hasnon]: Sila.

Dato’ Seri Mohamed Azmin bin Ali: Yang Berhormat Alor Gajah, saya akan teliti
perkara khusus yang dibangkitkan apa yang berlaku di Lahad Datu, tetapi secara
umumnya saya bersetuju dengan Yang Berhormat Alor Gajah. Bukan sahaja soal insentif
yang kita tawarkan untuk menarik pelabur-pelabur datang ke Malaysia tetapi sekarang
mereka melihat kepada new value proposition, iaitu bagaimana kita boleh memberikan
kelulusan dalam keadaan yang segera.

Ini telah pun kita ambil kira mulai pada tahun lepas apabila saya diberikan tugas
di MITI bekerjasama dengan Malaysian Productivity Council (MPC) dengan kerajaan-
kerajaan negeri. Sebahagian daripada kelulusan untuk sektor pembuatan ini melibatkan
juga bidang kuasa kerajaan negeri. Apa yang dibangkitkan oleh Yang Berhormat Alor
Gajah ialah mungkin penangguhan atau tertangguhnya projek-projek ini kerana banyak
amalan birokrasi di pelbagai peringkat.

Perkara ini telah pun kita teliti dan kita cuba tangani sebaik mungkin Yang
Berhormat Alor Gajah dengan melibatkan kerajaan negeri, pihak berkuasa tempatan,
Kerajaan Persekutuan supaya ada kerjasama yang baik bagi memastikan pelabur-pelabur
yang telah pun memberikan komitmen ini dapat segera beroperasi di dalam negara kita.

Satu lagi contoh, sebuah syarikat di Kulim Hi-Tech, kita ada satu sistem E10 di
mana dalam tempoh 10 bulan, syarikat ini bukan sahaja boleh datang ke dalam negara
tetapi dalam tempoh 10 bulan mereka telah memulakan operasi seperti yang kita telah
tunjukkan modul yang sama di Kulim. Ini langkah-langkah yang agresif yang kita sedang
lakukan di MITI dan MIDA.

Datuk Seri Mohd Redzuan bin Md Yusof [Alor Gajah]: Terima kasih.

Timbalan Yang di-Pertua [Dato' Mohd Rashid Hasnon]: Terima_ kasih.
Pertanyaan yang seterusnya saya ingin menjemput Yang Berhormat Datuk Dr. Hasan bin
Bahrom, Yang Berhormat Tampin.

Datuk Dr. Hasan bin Bahrom [Tampin]: Terima kasih, Tuan Yang di-Pertua.
Saya

Burung belatuk burung tempua,

Terbang rendah mencari makanan,
Soalan Tampin nombor dua,

Anggota keselamatan perlu pembelaan.

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri Kanan Pertahanan atau timbalan menjawab, tiga minit.

2. Datuk Dr. Hasan bin Bahrom [Tampin] minta Menteri Pertahanan menyatakan
perancangan daripada aspek kebajikan khususnya perumahan mampu milik kepada
anggota tentera yang bersara, berpencen atau tidak.

Timbalan Menteri Pertahanan [Dato’ Sri Ikmal Hisham bin Abdul Aziz]:
Terima kasih, Tuan Yang di-Pertua. Bismillahi Rahmani Rahim. Saya daripada segi
pantun itu saya minta maaflah saya tidak dapat jawab. Apa pun saya ucapkan terima
kasih, rakamkan terima kasih kepada Yang Berhormat Tampin yang cukup prihatin
terhadap para veteran. Saya pun tidak tahu, adakah beliau veteran tetapi bila check-check
rupanya Yang Berhormat Tampin ini pernah menjadi Kor Agama, iaitu beliau juga boleh
dikira anggap veteran.
