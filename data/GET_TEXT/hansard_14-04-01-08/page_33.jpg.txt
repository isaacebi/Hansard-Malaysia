DR.27.09.2021 25

Pandemik COVID-19 juga telah menjejaskan kedudukan kewangan negara. Pada
tahun 2020, defisit fiskal melebar kepada 6.2 peratus daripada KDNK. Jumlah hutang
statutori Kerajaan Persekutuan berada pada tahap 57.9 peratus pada KDNK.

Saya sedar Keluarga Malaysia meletakkan harapan yang tinggi kepada kerajaan
untuk menangani krisis kesihatan dan ekonomi. Kerajaan banyak menerima cadangan
daripada orang ramai, rakan-rakan Yang Berhormat Ahli-ahli Parlimen dan kerajaan
negeri. Namun, oleh kerana keperluan yang amat besar untuk melindungi nyawa dan
kehidupan pada tahun 2020 dan tahun 2021 ruang bagi melaksanakan projek
pembangunan adalah amat terhad. Keadaan ini dijangka berterusan sehingga tahun
hadapan.

01140

Oleh itu, peruntukan pembangunan kerajaan lebih ditumpukan kepada projek
sambungan. /nsya-Allah, kita menjangkakan kedudukan kewangan kerajaan akan
bertambah baik pada tahun 2023, apabila ekonomi semakin kukuh. Kerajaan akan
memperuntukkan sebanyak RM400 bilion untuk membiayai projek sambungan dan projek
baharu di bawah RMKe-12. Kita harus yakin seperti dalam Surah Al-Insyirah, ayat lima.
“Sesungguhnya, sesudah kesulitan itu ada kemudahan”.

Tuan Yang di-Pertua, semenjak 64 tahun negara mencapai kemerdekaan,
kerajaan telah melaksanakan beberapa dasar jangka panjang yang kejayaannya sedang
kita nikmati pada hari ini. Dasar Ekonomi Baru (1971-1990) telah berjaya mengurangkan
kadar kemiskinan dengan ketara dan menyusun semula masyarakat. Wawasan 2020
yang merangkumi Dasar Pembangunan Nasional (1991-2000), Dasar Wawasan Negara
(2001-2010), Dasar Transformasi Negara (2010-2020) telah meletakkan asas untuk
Malaysia mencapai negara maju dan berpendapatan tinggi. Seterusnya, Wawasan
Kemakmuran Bersama (2030), telah dilancarkan pada bulan Oktober 2019.

Pelan Pembangunan Lima Tahun, telah bermula pada tahun 1956. Pelan ini
memperincikan strategi dan inisiatif dalam menentukan keutamaan program dan projek
yang dilaksanakan kerajaan.

RMKe-12, yang saya bentangkan pada hari ini adalah perancangan penting
sebagai pelengkap kepada Pelan Pemulihan Negara. la bagi mengembalikan semula
momentum pertumbuhan ekonomi serta mencapai matlamat pembangunan jangka
panjang. Alhamdulillah, sejumlah lapan pakej bantuan dan rangsangan ekonomi yang
bermula pada 27 Mac 2020, telah berjaya menstabilkan ekonomi negara. KDNK kembali
berkembang sebanyak 16.1 peratus pada suku kedua tahun 2021, setelah menguncup
pada empat sukuan sebelum ini.

Tuan Yang di-Pertua, RMKe-12 ini dengan matlamat 'Keluarga Malaysia-Makmur,
Inklusif, Mampan', akan membolehkan kita semua menikmati taraf hidup yang lebih baik.
Semua strategi dan inisiatif juga sejajar dengan Agenda 2030, bagi pembangunan
mampan yang dipersetujui oleh semua Ahli Pertubuhan Bangsa-Bangsa Bersatu (PBB)
pada tahun 2015. Kita mahu memacu Keluarga Malaysia ke arah negara maju dan
berpendapatan tinggi serta kalis cabaran pada masa hadapan.

Namun, pencapaian ini tidak bermakna jika masih ada yang terpinggir daripada
arus pembangunan. Kita mahu hidup bahagia bersama-sama sebagai satu keluarga tanpa
mengira tahap pendapatan, agama, bangsa dan kaum. Dalam melaksanakan
pembangunan kelestarian alam perlu menjadi agenda utama negara kerana ia akan
diwarisi oleh generasi masa hadapan.

Tuan Yang di-Pertua, RMKe-12 merupakan pelan pembangunan menyeluruh
yang akan memperkenalkan beberapa pembaharuan bagi memastikan pertumbuhan
ekonomi yang mampan dengan pengagihan peluang dan hasil yang lebih saksama. Bagi
tujuan ini, tiga tema dan empat pemangkin dasar serta 14 pemacu perubahan
diperkenalkan dalam RMKe-12. Kerajaan mengambil pendekatan keseluruhan negara
atau dengan izin, whole-of-nation approach yang melibatkan seluruh jentera dan agensi
kerajaan, industri serta masyarakat dalam misi tunggal untuk melaksanakan
pembaharuan.
