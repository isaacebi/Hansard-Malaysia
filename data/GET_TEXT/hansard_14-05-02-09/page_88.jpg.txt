DR. 1.8.2022 83

Tuan Yang di-Pertua, pindaan akta kali ini bertujuan untuk meminda Akta Tabung
Angkatan Tentera 1973. Kita tahu bahawa Lembaga Tabung Angkatan Tentera telah
diamanahkan bagi menjaga pelaburan dan dana persaraan bagi bekas anggota tentera
Malaysia. Saya berminat untuk mengajukan beberapa persoalan untuk tabung ini. Sempena
dengan pindaan yang dibuat pada kali ini, saya turut mengalu-alukan pindaan yang dibuat
untuk meneruskan ataupun lebih memastikan soal takbir urus yang lebih terjamin.

Cuma Tuan Yang di-Pertua, beberapa perkara yang perlu untuk saya angkat dalam
perbahasan ini antara lain ialah data yang wujud di dalam laman sesawang Lembaga Tabung
Angkatan Tentera ini memberikan gambaran bahawa pelaburan yang dilakukan oleh LTAT
ini bernilai bilion ringgit dengan mempelbagaikan pelbagai aktiviti ekonomi sejak zaman
dahulu. Saya percaya selaku syarikat korporat yang telah berkecimpung sejak sekian lama,
pelbagai garis panduan telah dilaksanakan.

Soalan saya ialah kerangka tadbir urus syariah yang telah diterapkan kepada semua
institusi kewangan di negara kita telah pun ada dari sudut panduannya. Akan tetapi setakat
manakah ia dilaksanakan dalam pengurusan Lembaga Tabung Angkatan Tentera. Saya
mendapat maklumat bahawa kerangka tadbir urus ini belum diterapkan di dalam syarikat
berkaitan dengan kerajaan termasuklah LTAT. Jadi, soalan saya ialah adakah LTAT akan
melaksanakan kerangka ini bagi memastikan segala urusan dan pentadbiran lembaga akan
berjalan mengikut landasan syariah yang sepatutnya.

Tuan Yang di-Pertua, saya juga mengambil maklum berkenaan dengan penjawat
awam yang menikmati pembiayaan dari kerajaan jika mereka ingin menyambung pengajian
mereka. Saya dapati LTAT selaku dana yang mempunyai keuntungan yang banyak, tiada
insentif dilaksanakan bagi menjadi sumber alternatif membiayai anggota ATM untuk
menyambung pengajian ke peringkat tertinggi. Sehingga kini, kita tahu bahawa anak-anak
anggota ATM boleh menikmati faedah menyambung pengajian melalui LTAT ini. Akan tetapi
adakah anggota ATM itu sendiri dapat insentif daripada LTAT apabila mereka ingin
menyambung pengajian?

Hal ini kerana kita tahu bahawa soal pengajian ini merupakan soal yang sepanjang
hayat. Dalam situasi pada hari ini, anggota tentera walaupun mungkin mereka sudah pun
mempunyai tugasnya masing-masing tetapi bila mereka menyambung pengajian ia lebih lagi
memberikan keyakinan kepada mereka untuk menjadi anggota tentera yang mempunyai
maklumat yang banyak dalam pelbagai disiplin ilmu.

Ini kerana kita tahu bahawa bagaimana dunia tanpa sempadan hari ini, anggota
tentera walaupun mereka datang daripada pelbagai bidang pengajian yang berbeza, mereka
boleh jika diberikan peluang untuk menyambung pengajian di dalam bidang-bidang yang lain
dan lebih membentuk jati diri mereka.

Saya juga ingin mengangkat semula teguran Audit Negara kepada LTAT pada sekitar
dua tahun lepas. Yang mana pandangan Audit Negara terhadap Lembaga Ketua Audit
Negara kepada LTAT, ada tujuh isu yang telah diangkat oleh Ketua Audit Negara pada masa
itu. Saya ingin tahu apakah tindakan lanjut yang telah diambil oleh LTAT apabila telah ditegur
oleh Jabatan Audit Negara ini.
