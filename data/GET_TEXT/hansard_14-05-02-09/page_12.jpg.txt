DR. 1.8.2022 7

Tuan Yang di-Pertua, KPM telah memperkenalkan sistem permohonan berpusat ke
sekolah khusus iaitu Pentaksiran Kemasukan Sekolah Khusus (PKSK) mulai tahun 2020.
PKSK merupakan satu kaedah pentaksiran standard secara berpusat dan dilaksanakan
kepada murid yang memohon kemasukan ke sekolah khusus iaitu sekolah berasrama penuh,
sekolah menengah teknik, kolej vokasional, sekolah menengah kebangsaan agama dan
Maktab Tentera Diraja.

Pentaksiran ini merangkumi tiga komponen utama iaitu kecerdasan insaniah,
kecerdasan intelek dan artikulasi penulisan. Semua murid warganegara yang berdaftar
dengan Sistem Aplikasi Pengkalan Data Murid KPM dari sekolah kebangsaan, sekolah jenis
kebangsaan, sekolah agama bantuan kerajaan atau sekolah swasta adalah layak memohon
untuk kemasukan ke sekolah khusus.

Timbalan Yang di-Pertua [Dato' Mohd Rashid Hasnon]: Rumuskan.

Datuk Dr. Mohd Radzi bin Md. Jidin: Syarat pemilihan murid ke sekolah khusus
adalah melepasi syarat minimum PKSK serta aktif dalam aktiviti kokurikulum. Di samping itu
komponen PBD, PAJSK serta status sosial ekonomi (SCS) turut digunakan dalam pemilihan
murid ke sekolah khusus. PKSK juga akan sentiasa di tambah baik dari semasa ke semasa.

Timbalan Yang di-Pertua [Dato' Mohd Rashid Hasnon]: Baik.

Datuk Dr. Mohd Radzi bin Md. Jidin: Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih. Sila Yang
Berhormat Sekijang. Soalan tambahan pertama.

Puan Hajah Natrah Ismail [Sekijang]: Terima kasih. Soalan saya seterusnya
memandangkan pemansuhan ini baru lagi, tahun 2021. Jadi soalan saya ialah pemansuhan
UPSR dan PT3 ini dengan penggantian Pentaksiran Berasaskan Sekolah (PBS) dan juga
Pentaksiran Berasaskan Bilik Darjah (PBD) dilihat dilaksanakan secara tergesa-gesa tanpa
mengambil kira ketersediaan ibu bapa, murid dan juga guru-guru.

Soalan saya, adakah pihak kementerian telah mengambil kira impak pelaksanaan
PBS dan PBD itu. Pertama, jumlah murid yang ideal, dengan izin dibuat di dalam kelas pada
satu-satu masa. Kedua, kekangan silibus yang padat dan ketiga keupayaan guru dalam
menguasai isi kandungannya pelajaran, pengendalian dan memahami kepelbagaian
keupayaan murid serta keupayaan guru melaksanakan pentaksiran yang berkesan? Itu
soalan saya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih. Sila. Satu

minit.

10.24 pg.

Datuk Dr. Mohd Radzi bin Md. Jidin: Terima kasih Yang Berhormat Sekijang.
Pertama sekali ingin saya jelaskan tadi, PBS ini bukan sesuatu perkara yang baru. Untuk
sekolah rendah PBS mula dilaksanakan pada tahun 2011 dan untuk sekolah menengah mula
dilaksanakan pada tahun 2012. Bermakna PBS konsep ini telah ditanam di peringkat sekolah
ini lebih 10 tahun. Jadi untuk kata tiba-tiba buat, seolah-olah ini satu benda baru adalah tidak

tepat kerana perkara ini memang telah ada di sekolah.
