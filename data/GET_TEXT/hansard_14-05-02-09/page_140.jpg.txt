DR. 1.8.2022 135

maka NGO-NGO Kesihatan, pengamal-pengamal perubatan setuju supaya rokok elektronik
dan vape dapat dikawal selia secara sah. Kalau tidak mereka tidak akan setuju. Mereka
minta supaya ada total ban dan inilah kompromi yang telah pun dicapai oleh Kementerian
Kesihatan Malaysia, pengamal perubatan, NGO kesihatan dan juga industri vape.

Penetapan 1 Januari 2007 dan seterusnya telah dibuat berbanding dengan
penetapan pihak KKM sebelum ini iaitu generasi yang lahir pada 1 Januari 2005 dan
seterusnya bagi membolehkan kerajaan mempunyai tempoh yang mencukupi untuk
memastikan transisi yang lancar dan teratur dalam kawal selia produk tembakau, bahan
merokok dan produk pengganti tembakau. Kalau asalnya 2005, tahun depan kita sudah kena
kuatkuasakan kerana mereka sampai usia 18 tahun pada tahun hadapan. Tahun 2007 kita
kuatkuasakan pada tahun 2025, ada lead time dua tahun lebih untuk kita pastikan
pelaksanaannya, penerangan dan juga kesedaran dapat ditingkatkan.

Peruntukan larangan terhadap produk tembakau, bahan merokok dan produk
pengganti tembakau kepada individu yang lahir pada 1 Januari 2007 akan dilaksanakan
secara berperingkat dengan pendekatan soft landing bagi memberi penekanan kepada aspek
pendidikan dan kesedaran tentang bahaya merokok kepada golongan GEG ini. la
membolehkan kerajaan mempunyai tempoh yang mencukupi untuk mengadakan libat urus
dengan pihak-pihak berkepentingan mengenai pelaksanaan GEG yang teratur, kemas dan
yang berkesan.

Peruntukan yang melarang penggunaan produk merokok termasuk rokok elektronik
dan vape dalam kalangan golongan GEG dengan kombinasi peruntukan kawalan ketat
kepada penggunaan sebarang bentuk produk merokok termasuk rokok elektronik dan vape
bagi generasi pra 2007 dijangka dapat menurunkan peratusan merokok dengan lebih cepat
dalam mencapai sasaran GEG pada waktu yang telah ditetapkan.

Larangan penuh penjualan rokok elektronik dan vape yang dicadangkan ke atas
golongan GEG adalah bertujuan untuk menurunkan peratusan merokok sehingga mencapai
sasaran kurang daripada lima peratus daripada keseluruhan populasi rakyat Malaysia
sebagaimana penetapan dalam usaha untuk mencapai generasi penamat bagi merokok iaitu
dengan izin, the generational endgame for tobacco menjelang tahun 2040. Bayangkan
negara yang bebas asap merokok pada tahun 2040.

Kerajaan juga sedar bahawa peratusan merokok tembakau melalui Tinjauan
Kebangsaan Kesihatan dan Morbiditi yang dijalankan semenjak tahun 1986, 1996, 2015 dan
2019 tidak menunjukkan penurunan peratusan merokok yang ketara. Turun tetapi tidak
cukup ketara. Terkini dianggarkan lima juta orang berumur 15 tahun dan ke atas merokok.
Khusus bagi rokok elektronik dan vape, Tinjauan Kebangsaan Kesihatan dan Morbiditi yang
telah dijalankan menunjukkan peningkatan peratusan pengguna dewasa iaitu sebanyak 1.2
juta orang pada tahun 2019 berbanding 600,000 orang pada tahun 2016.

Masalah merokok termasuk rokok elektronik dan vape yang semakin meningkat
dalam kalangan murid-murid sekolah dan golongan muda merupakan faktor utama yang
menyumbang kepada penurunan yang sangat sedikit kepada peratusan merokok secara
keseluruhan di Malaysia. Ini adalah kerana perokok yang mati akibat komplikasi penyakit
