DR. 1.8.2022 96

kerana dia kata dia patuh kepada keputusan Majlis Tertinggi UMNO menarik sokongan
terhadap Yang Berhormat Pagoh sebagai Yang Amat Berhormat Perdana Menteri pada
waktu itu.

Jadi, dia letak jawatan. Ini bermakna bahawa dia betul-betul sah, bukan kerana
kemahiran kepakarannya, tetapi kerana politik. Akhirnya dia membawa misi UMNO
kepentingan politik UMNO, bukan lagi membawa kepentingan kepada angkatan tentera itu
sendiri. Jadi, ini yang harus dilihat kembali oleh pihak kerajaan.

Kedua ialah kita juga harus mengambil kira soal kakitangan di LTAT yang hendak
menguruskan kepentingan LTAT, menguruskan caruman anggota tentera ini sehingga
berlaku krisis piket baru-baru ini. Ini adalah kerana kegagalan pihak pengurusan. Bagi saya
juga pihak lembaga untuk melihat masalah tuntutan mereka terhadap penyelarasan skim gaji
dan skim perkhidmatan Lembaga Tabung Angkatan Tentera yang mereka tuntut.

Kenapakah sehingga kita tidak dapat hendak berbincang sehingga akhirnya mereka
keluar untuk berpiket bagi menuntut hak mereka? Sedangkan mereka ialah bertugas untuk
menjaga kepentingan LTAT itu sendiri. Jadi, saya mohon bahawa kerajaan seharusnya
mempercepatkan penyelesaian terhadap tuntutan yang dibuat oleh kakitangan berkaitan
dengan penyelarasan gaji ini, insya-Allah. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Pokok Sena. Seterusnya saya menjemput Yang Berhormat Tebrau.

5.03 ptg.

Tuan Steven Choong Shiau [Tebrau]: Terima kasih Tuan Yang di-Pertua
mengizinkan saya sertai perbahasan Rang Undang-undang Tabung Angkatan Tentera
(Pindaan) 2022. Tuan Yang di-Pertua, RUU ini dirangka untuk menjamin pulangan yang
mampan dan kompetitif kepada pencarumnya yang terdiri daripada Angkatan Tentera
Malaysia demi kepentingan pencarum.

Pendekatan yang dirangka bagi memastikan pelaburan dijalankan Lembaga Tabung
Angkatan Tentera, memberi pulangan dividen yang lebih kompetitif dan mampan kepada
pencarum adalah strategi yang berdasarkan kerangka alokasi dan aset strategi atau
difahamkan sebagai SAA serta polisi pelaburan.

Strategi ini yang sudah dilaksanakan di Tabung Haji yang menjadi bantuan sebagai
rangka kerja pelaburan yang terdiri daripada empat teras aset utama seperti ekuiti,
pendapatan tetap, hartanah dan tunai. SAA adalah penting untuk memastikan objektif dan
pulangan dicapai pada tahap risiko yang berpatutan. SAA harus dikaji secara berkala bagi
mengukuhkan strategi pelaburan.

Saya minta Yang Berhormat Menteri menetapkan bahawa SAA akan dikaji semula
jika ini adalah diguna pakai setiap tahun oleh sebab perubahan ekonomi dan teknologi terlalu
pantas dan SAA harus mencerminkan perkembangan terkini.

Terdapat dua lagi perkara dalam RUU ini digubal demi kepentingan pencarum.
Pertama, memberikan fleksibiliti supaya pencarum tentera boleh memilih untuk meningkatkan
kadar caruman share pekerja atau individu lebih daripada 10 peratus. Kedua, membenarkan
