DR. 1.8.2022 118

sedang melaksanakan inisiatif peluang kerjaya kedua kepada veteran yang menamatkan
perkhidmatan awal secara tidak berpencen melalui kerjasama PERKESO, syarikat-syarikat
swasta yang dikenal pasti dan jabatan kerajaan antaranya, Jabatan PERHILITAN.

Mengenai syor-syor KPP, ini akan saya jawab secara bertulis ke Yang Berhormat
Tangga Batu. Mengenai kewangan LTAT perlu dibentang di Dewan yang mulia bagi
memastikan dana pencen veteran tidak disalahgunakan.

Laporan tahunan dan penyata kewangan LTAT serta perbadanan di bentang kepada
Jemaah Menteri pada setiap tahun. Ini adalah selaras dengan peruntukan Akta Badan
Berkanun iaitu Akaun dan Laporan 1980 yang menghendaki supaya penyediaan dan
penyerahan penyata kewangan dibuat dalam masa enam bulan selepas tamat sesuatu tahun
kewangan

Agenda membela kebajikan membela anggota ATM dan veteran ATM serta ahli
keluarga mereka sentiasa menjadi keutamaan, apatah lagi dalam soal kediaman. Untuk
pengetahuan Ahli-ahli Yang Berhormat, blueprint perumahan ini dimulakan pada tahun 2017.
Kemudiannya, ia berkesinambungan dan diteruskan kepada Blueprint Perumahan 2.0 pada
tahun 2019 dan ia, ditambah baik kepada Blueprint Perumahan 3.0 yang baru dilancarkan
pada Julai 2022 baru ini oleh Yang Amat Berhormat Perdana Menteri sendiri telah
merasmikan Blueprint Perumahan 3.0 yang merupakan blueprint paling holistik dan
menyeluruh bermula tahun ini sehingga tahun 2030.

1820

Terdapat empat program utama di bawah blueprint ini iaitu RKMAT, selenggara dan
naik taraf, rumah mampu milik dan paling penting, ia kembali memberi tumpuan...

Tuan Awang Husaini bin Sahari [Putatan]: Yang Berhormat Timbalan Menteri.

Dato’ Sri Ikmal Hisham bin Abdul Aziz: Terhadap inisiatif perubahan perumahan
ATM.

Tuan Awang Husaini bin Sahari [Putatan]: Yang Berhormat Timbalan Menteri.

Dato’ Sri Ikmal Hisham bin Abdul Aziz: Boleh tak saya hendak habiskan?

Tuan Awang Husaini bin Sahari [Putatan]: Ini berkaitan ya.

Dato’ Sri Ikmal Hisham bin Abdul Aziz: Bolehlah. Nanti saya jawab ataupun di
hujung boleh atau hendak tanya sekarang? Bolehkah di hujung Tuan Yang di-Pertua? Bagi
saya jawab dulu Tuan Yang di-Pertua dan di hujung mungkin boleh bertanya. Boleh?

Tuan Yang di-Pertua: Yang Berhormat, sekejap.

Dato’ Sri Ikmal Hisham bin Abdul Aziz: Saya hendak menjawab seterusnya Yang
Berhormat Labuan. Yang Berhormat Labuan, isu sama juga iaitu adakah dana LTAT tidak
boleh disalahgunakan, apakah yang berlaku sekiranya Boustead Holdings di saman, adakah
akan dibayar oleh LTAT atau dihapus kira. Ini antara yang ditimbulkan oleh Yang Berhormat
Labuan.

Jika di saman, Boustead Holdings akan dipertanggungkan secara sendiri tanpa
kaitan dengan LTAT kerana Boustead Holdings adalah sebuah syarikat yang ditubuhkan di
bawah Akta Syarikat. Untuk makluman Yang Berhormat juga, LTAT tidak akan menanggung
liabiliti Boustead Holdings kerana Akta 101 telah memperuntukkan bahawa wang pencarum
