DR. 1.8.2022 6

Pelaksanaan PBD secara berterusan dapat mempersiapkan murid dengan pengetahuan,
kemahiran dan nilai sebagai asas yang kukuh untuk mengikuti pembelajaran di peringkat
seterusnya.

Antara pendekatan dalam pengukuhan PBD bagi murid Tahun 4 hingga murid
Tingkatan 3 mulai tahun 2022, adalah dengan menambah baik pengurusan ujian akhir sesi
akademik melalui penyediaan soalan yang setara standardnya oleh KPM. Soalan tersebut
disediakan oleh guru yang berkepakaran dalam pembinaan item dan disimpan dalam sistem
bank soalan yang dibangunkan oleh KPM.

Untuk tujuan pelaksanaan ujian akhir sesi akademik, pihak sekolah akan menjana set
soalan daripada sistem tersebut dan ditadbir di sekolah sepertimana ujian akhir tahun
sebelum ini. Panduan penskoran juga akan disediakan untuk kemudahan guru.

Penambahbaikan kepada ujian akhir sesi akademik ini adalah bagi membolehkan
guru dan ibu bapa bersama-sama membantu membangunkan potensi murid bermula dari
peringkat sekolah rendah. Dalam mencapai hasrat ini pelaporan ujian akhir sesi akademik
akan digunakan untuk membolehkan intervensi awal dilakukan bagi mengoptimumkan
potensi murid. Pelaporan ini bukan untuk tujuan perbandingan pencapaian antara murid atau
sekolah.

Untuk makluman Ahli Yang Berhormat, kejayaan dan kemenjadian murid haruslah
dilihat secara holistik dan bukan semata-mata berdasarkan prestasi dalam bidang akademik
sahaja. Justeru pentaksiran melalui PAJSK dan PPsi juga diperkukuh bagi menilai
perkembangan murid dalam aspek sukan, kokurikulum, nilai murni, minat dan kecenderungan
serta pembentukan sahsiah.

#1020

KPM juga akan menambah baik dan memantapkan kaedah pelaporan PBD. Melalui
kaedah ini pencapaian murid dilaporkan secara menyeluruh sebanyak dua kali setahun iaitu
pada pertengahan sesi akademik dan akhir sesi akademik dengan menggunakan deskriptor
tahap penguasaan yang lebih komprehensif dan jelas. Pelaporan ini juga menilai tahap usaha
murid dalam pembelajaran. Di samping itu guru kelas dan guru mata pelajaran akan memberi
ulasan dan cadangan intervensi bagi mengoptimumkan potensi setiap murid.

Selain daripada pelaporan PBD, laporan akhir sesi akademik akan turut disertakan
dengan pelaporan PAJSK dan PPsi. Secara keseluruhan, penambahbaikan pelaporan PBS
dapat memberi gambaran mengenai kemenjadian murid secara menyeluruh, komprehensif
dan bermakna. Pemerkasaan PBS merupakan antara pendekatan KPM untuk beralih
daripada pembelajaran berorientasi peperiksaan kepada pembelajaran yang menyeronokkan
untuk murid.

Selain itu, KPM juga mempergiatkan program latihan untuk pentadbir dan guru bagi
meningkatkan kemahiran serta memantapkan pelaksanaan pentaksiran berterusan di
sekolah. Guru juga akan terus dilatih untuk meningkatkan inovasi dan kreativiti dalam
pengajaran dan pembelajaran termasuk penggunaan teknologi digital. KPM yakin bahawa
pentaksiran yang bersifat holistik dan berterusan melalui PBS merupakan pendekatan terbaik
bagi mengoptimumkan potensi murid secara menyeluruh dan bersepadu.
