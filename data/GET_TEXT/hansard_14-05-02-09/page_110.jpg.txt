DR. 1.8.2022 105

Tuan Yang di-Pertua, saya juga berminat utk mengetahui berkenaan berita
kakitangan LTAT yang dimaklumkan bahawa sejak 25 Julai 2022 lebih 100 orang kakitangan
LTAT mengadakan piket di luar bangunan LTAT di Kuala Lumpur.

[Tuan Yang di-Pertua mempengerusikan Mesyuarat]

Mereka antara lain mendakwa pihak pengurusan enggan membayar tunggakan
penyelarasan gaji melalui semakan semula skim gaji dan skim perkhidmatan yang berkuat
kuasa sejak dua tahun yang lalu. Bahkan piket berkenaan diadakan utk menarik perhatian
para pengurusan LTAT yang tidak melayan tuntutan dan isu yang dibangkitkan oleh kesatuan
terbabit dengan tidak memberi jawapan konkrit serta tidak berpihak kepada pekerja.

Oleh itu, saya ingin mendapat penjelasan daripada pihak Menteri berkenaan piket ini
memandangkan kakitangan LTAT adalah merupakan tunggak dalam memberi perkhidmatan
kepada anggota tentera Malaysia. Boleh bagi masa sedikit, Tuan Yang di-Pertua sebab tadi
ada soalan.

Tuan Yang di-Pertua: Ya, silakan.

Dato’ Haji Che Abdullah bin Mat Nawi [Tumpat]: Seterusnya Tuan Yang di-Pertua,
saya ingin menyentuh tentang berita pada bulan Mac lalu berkenaan Lembaga Tabung
Angkatan Tentera menyambut baik keputusan kerajaan utk meneruskan Projek Kapal
Tempur Pesisir ataupun Littoral Combat Ship yang tertangguh sejak sekian lama. LTAT
dalam satu kenyataan menyatakan keputusan tersebut secara langsung dapat melindungi
dana daripada impak negatif akibat menanggung kerugian jika projek tersebut tidak
dipulihkan segera.

Sekiranya projek ini gagal diteruskan, kesan domino kewangan yang akan berlaku
boleh mengakibatkan rosot nilai sehingga RM2.1 bilion, ia bersamaan 21 peratus daripada
keseluruhan jumlah dana persaraan yang diuruskan oleh LTAT. Jika ini berlaku, LTAT tidak
akan berupaya untuk terus memberikan pulangan kepada pencarum untuk sekurang-
kurangnya enam tahun akan datang.

Dalam kenyataan yang sama, LTAT menyatakan pihaknya terdedah dengan
kerugian yang besar menerusi pegangan majoritinya dalam Boustead Holdings Berhad
sebanyak 59.4 peratus dan 61 peratus pegangan efektif dalam syarikat Boustead Naval
Shipyard Sdn Bhd. Soalan saya adakah LTAT melaksanakan due diligence kepada
pengurusan Boustead Naval Shipyard ini atas masalah kelewatan menyiapkan Projek Kapal
Tempur Pesisir ini kepada Tentera Laut Diraja Malaysia?

Tuan Yang di-Pertua, saya juga mendapat maklumat bahawa telah wujud cadangan
pemisahan oleh LTAT terhadap Boustead Holdings Berhad baru-baru ini. Namun, cadangan
pemisahan ini telah terbatal dan Boustead kekal di bawah LTAT. Menyambung soalan
daripada sahabat saya Yang Berhormat Setiu, apakah justifikasi tentang cadangan
pemisahan ini? Sekiranya cadangan ini membawa kebaikan kepada LTAT, kenapakah

cadangan ini telah terbatal? Sekian, terima kasih. Mohon menyokong.
