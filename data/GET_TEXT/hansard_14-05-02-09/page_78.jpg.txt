DR. 1.8.2022 73

01540

Kecekapan rantaian bekalan turut mempengaruhi harga. Pada ketika ini FAMA
mempunyai kemudahan bilik sejuk, logistik, pusat operasi, pusat pengedaran yang boleh
dioptimumkan penggunaannya. Jadi sebelum kita membuat apa-apa juga permohonan untuk
menjadikan FAMA sebagai satu daripada GLC yang boleh bertanggungjawab tentang
pemasaran daging dan juga ayam, kita mesti melihat apakah kemudahan yang kita miliki.

FAMA pada ketika ini mempunyai semua kemudahan selain daripada bilik sejuk
seluruh negara bahkan kita mempunyai cold trucks. Kita ada 200 cold trucks itu yang boleh
membawa dan mengangkut barang-barang yang memerlukan peti sejuk. Jadi
kebergantungan import untuk input dan pekerja mengakibatkan sukar untuk pengeluar
mengawal kos pengeluaran. Untuk itu, pembangunan pasaran premium dijangka dapat
membantu pengeluar mendapatkan margin harga yang lebih baik.

Pasaran yang terhad seperti pasaran eksport untuk ayam pedaging ke Singapura
suatu ketika dahulu dan selebihnya kita hantar kepada Hong Kong. Oleh yang demikian,
FAMA berperanan mempelbagaikan lagi pasaran eksport ini kalau kerajaan memberikan
kelulusan untuk kita mengeksport. Akan tetapi, walaupun kita mempunyai lebihan ayam pada
ketika ini, kerajaan masih tidak membenarkan apa-apa eksport ayam bulat dan apa juga
produk daripada ayam, hanya sedikit sahaja yang dibenarkan untuk eksport ke Singapura.

Namun tidak dinafikan kenaikan harga turut berlaku disebabkan oleh manipulasi
pasaran. Untuk menangani situasi ini FAMA akan sentiasa bekerja rapat dengan semua
penguat kuasa daripada KPDNHEP dalam membendung isu-isu yang berkaitan.

Datuk Seri Haji Mohd Salim Sharif [Jempol]: Sedikit Yang Berhormat Timbalan
Menteri. Sudah dekat hendak habis. Jawapan sudah tidak ada. Tadi saya ada
mencadangkan perbahasan tadi tentang penjenamaan semula pasar tani kekal kepada Pasar
Tani Keluarga Malaysia. Adakah kementerian memikirkan perkara ini?

Keduanya bagaimana keadaan Pasar Tani Kekal Palong 456 yang masih tidak
beroperasi dalam tempoh dua tahun. Tempoh siap masih tidak siap. Apakah jawapan
daripada Yang Berhormat Timbalan Menteri? Mohon supaya rakyat di Jempol ini dapat
memahami apa sebenarnya kelewatan ini berlaku.

Dato’ Dr. Xavier Jayakumar a/l Arulanandam [Kuala Langat]: Yang Berhormat
Timbalan Menteri, boleh saya cadang satu ataupun minta? Ada banyak pembahas tadi
bangkitkan isu food security ataupun sekuriti makanan. Saya hendak Yang Berhormat
Timbalan Menteri sebut sedikit atau bagi kita keterangan macam mana kementerian akan
atasi masalah ini di dalam negara kita untuk masa depan yang akan datang ataupun di dalam
konteks FAMA ataupun keseluruhannya. Apa yang kita akan buat sebab food security ini
satu isu yang memang penting dan juga ini akan ada masalah di hadapan kalau kita tidak
buat apa-apa sekarang atas isu food security di dalam negara kita.

Datuk Seri Haji Ahmad bin Hamzah: Pertamanya untuk sahabat saya Yang
Berhormat Jempol, pasar tani kekal ini. Pasar tani kekal ini kita adakan pada premis-premis

yang telah kita dirikan dan saya yakin premis-premis yang telah sedia ada ini telah beroperasi
