DR. 1.8.2022 97

pencarum mengeluarkan sebahagian daripada simpanan mereka setelah bersara dengan
baki yang masih tersimpan dalam akaun LTAT layak menerima dividen. RUU ini juga
mewujudkan peruntukan seksyen baharu bagi mendapatkan jaminan kerajaan ke atas
simpanan persaraan pencarum Tabung Angkatan Tentera.

Walaupun polisi seperti SAA yang dirangka itu adalah yang terbaik, namun ia bukan
jaminan tidak akan berlakunya kegagalan menyebabkan Tabung Angkatan Tentera rugi
besar. Bagi mengelakkan risiko kerugian besar, anggota LTAT serta anggota panel pelaburan
yang dipilih mesti memiliki integriti, kredibiliti dan kecekapan yang tinggi sama seperti
syarikat-syarikat, koperasi-koperasi dan tabung-tabung lain.

Walaupun fasal 3 dan subfasal 4(b) menyatakan “..mengadakan peruntukan bagi
kriteria yang perlu dipertimbangkan oleh Menteri dalam menentukan orang yang layak dan
sesuai untuk dilantik sebagai anggota Panel Pelaburan...”. Saya minta Yang Berhormat
Menteri untuk menambahbaikkan kriteria pemilihan individu yang menganggotai lembaga dan
Panel Pelaburan sepertimana ketetapan yang digariskan Bursa Malaysia yang wajib dipatuhi
oleh semua syarikat yang tersenarai di Bursa Malaysia.

Bursa Malaysia memerlukan jawatankuasa pencalonan atau nomination committee
dengan izin untuk mencalonkan individu yang fit and proper dengan izin untuk menganggotai
lembaga pengarah. Antara ciri-ciri yang digariskan ialah:

(i) watak dan integriti;
(ii) pengalaman dan kecekapan; dan
(iii) mempunyai masa dan komitmen untuk menjalankan tugasnya.

Sehubungan itu terma rujukan (terms of reference) dengan izin bagi jawatankuasa
pelaburan atau Panel Pelaburan yang jelas harus ditetapkan dan dikaji secara berkala.

Akhirnya audit dalaman juga memainkan peranan pencegahan dan kawalan yang
penting bagi memastikan semua yang dilantik dalam LTAT serta semua jawatankuasa atau
panel akan mematuhi undang-undang kecil serta polisi-polisi yang ditetapkan oleh LTAT dan
Akta Tabung Angkatan Tentera dan undang-undang berkait supaya Tabung Angkatan
Tentera akan diurus tadbir dengan baik setiap masa dan tiada keperluan bagi kerajaan
menyelamatkan tabung ini pada masa akan datang.

Tebrau sedia menyokong RUU ini sekiranya Yang Berhormat Menteri boleh memberi
jawapan memuaskan pada soalan-soalan yang dibawa oleh saya. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Tebrau. Seterusnya saya menjemput Yang Berhormat Tangga Batu.

5.09 ptg.

Puan Rusnah binti Aluai [Tangga Batu]: Terima kasih Tuan Yang di-Pertua atas
peluang diberi bahagian dalam berbahas bagi pindaan 12 fasal dalam Akta Tabung Angkatan
Tentera 1973 [Akta 101].

Buat permulaan masih belum terlambat saya mengambil kesempatan mengucapkan
Selamat Hari Pahlawan yang disambut pada 31 Julai yang lalu. Isu kebajikan tentera sentiasa
dekat di hati saya lebih-lebih lagi kawasan Parlimen Tangga Batu mempunyai bilangan
