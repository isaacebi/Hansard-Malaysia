DR. 1.8.2022 100

syariah. Oleh kerana pelaburan yang tidak patuh syariah berpotensi besar mengandungi
unsur riba, ketidakpastian (gharar) dan sebagainya yang wajib bagi seseorang individu
Muslim menjauhkan diri daripadanya.

Oleh itu, sebagaimana sahabat saya dari Pasir Mas, saya ingin memohon penjelasan
pihak Menteri, sehingga kini, sejauh manakah pelaburan LTAT telah mengikuti syariat dan
apakah mekanisme yang telah ditetapkan bagi memastikan tiap-tiap pelaburan yang telah
dibuat benar-benar halal dan jelas sekali gus dapat menghalang daripada berlakunya jual beli
gharar yang dilarang oleh Nabi SAW?

Tuan Yang di-Pertua, terbaru bagi tahun kewangan tahun 2021, LTAT mencatatkan
peningkatan pendapatan kasar sebanyak 50.2 peratus kepada RM512.3 juta berbanding
RM341.1 juta pada tahun 2020.

Dengan prestasi keuntungan yang begitu membanggakan ini, saya ingin bertanya
sama ada LTAT turut mempunyai perancangan untuk membiayai pendidikan formal bagi
pesara angkatan tentera dan juga anggota ATM yang masih bertugas yang berhasrat untuk
melanjutkan pengajian ke peringkat yang lebih tinggi. Hal ini kerana saya mendapati
pembiayaan pendidikan yang diberikan pada hari ini melalui tabung ini hanya merangkumi
pendidikan kepada anak-anak anggota tentera. Namun, ia tak termasuk dengan pesara awal
mahupun anggota ATM yang sedang bertugas.

Oleh itu, saya mencadangkan agar hasil keuntungan daripada tabung ini turut
dilaburkan bagi memperkasakan lagi dalam bidang pendidikan tentera mahupun bekas
tentera ke pengajian yang lebih tinggi.

Tuan Yang di-Pertua, Boustead Holdings Berhad adalah salah satu konglomerat
yang tertua di Malaysia yang merupakan cabang pelaburan kepada LTAT. Kumpulan yang
berpelbagaian ini mengandungi lebih daripada 90 buah anak syarikat, syarikat bersekutu dan
usaha sama serta mempunyai kepentingan utama dalam pelbagai sektor ekonomi Malaysia.

Namun begitu, saya difahamkan telah wujud cadangan penswastaan Boustead dari
LTAT dan ianya telah dibatalkan pada tahun lepas. Apakah justifikasi cadangan
penswastaan ini dan apakah punca cadangan ini dibatalkan?

Tuan Yang di-Pertua, perkara terakhir yang ingin saya bahaskan ialah berkait dengan
latihan serta kemahiran yang disediakan kepada pesara awal melalui hasil kKeuntungan yang
diperolehi oleh LTAT. Saya berpendapat bahawa mereka yang diberi persaraan seawal umur
40-an memerlukan kemahiran lain untuk menjana pendapatan seperti kemahiran dalam
bidang perniagaan, pertanian dan lain-lain lagi.

Oleh itu, mohon penjelasan dan pencerahan daripada pihak kementerian, sejauh
manakah hasil latihan diberikan kepada pesara khususnya ahli yang bersara kurang daripada
usia 40 tahun agar apabila mereka bersara, mereka mempunyai kemahiran lain dan pelbagai
untuk menjana pendapatan mereka bagi menampung keperluan diri dan keluarga mereka?

Sekian, Tuan Yang di-Pertua, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Setiu.
