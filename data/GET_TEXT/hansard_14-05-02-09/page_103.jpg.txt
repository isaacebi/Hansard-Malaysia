DR. 1.8.2022 98

tentera dan pesara tentera antara yang tertinggi di Malaysia. Justeru, perbahasan ini saya
akan menyentuh serba sedikit berkenaan dengan kebajikan para pesara tentera.
01710

Tuan Yang di-Pertua, mutakhir ini kita dengar pelbagai keluhan daripada pesara
tentera. Mereka ini golongan yang telah bertarung nyawa dalam mempertahankan
keselamatan dan kedaulatan negara kita. Justeru, saya melihat isu kebajikan anggota tentera
merupakan isu pokok yang harus ditangani Kementerian Pertahanan. Oleh kerana itulah
penting untuk kita perincikan peranan LTAT sebagai sebuah badan yang sepatutnya menjadi
benteng menjaga kebajikan para pesara tentera.

Justeru, kalau kita lihat pindaan kali ini, kita belum nampak solusi yang jelas dalam
menangani keluhan para veteran tentera. Ada wakil mereka memberitahu saya kadar pencen
masih di paras rendah. Justeru, Tangga Batu mohon penjelasan pihak kementerian, adakah
kementerian akan melayan dan meneliti rayuan veteran ATM terhadap penyelarasan pencen
bagi veteran yang bersara sebelum tahun 2013 melalui dana yang ada dalam LTAT ini?
Kenaikan harga barangan berkali-kali ganda tidak setimpal langsung dengan kenaikan dua
peratus setahun.

Seterusnya, menyentuh soal kebajikan tentera. Kita maklum ramai dalam kalangan
tentera memilih untuk bersara awal atas beberapa faktor termasuklah faktor ketidakmampuan
untuk berkhidmat sebagaimana yang dimaksudkan dalam fasal 9 pindaan dalam seksyen 12
kali ini. Cuma, persoalan yang kita semua perlu fikirkan, bagaimana nasib para veteran yang
bersara awal tidak berupaya untuk berkhidmat selain daripada hanya bergantung kepada
wang saraan semata-mata?

Adakah Kementerian Pertahanan mempunyai perancangan bagi menempatkan
veteran-veteran ATM yang bersara kepada sesuatu industri atau pekerjaan? Ini kerana
kebanyakan mereka akan tergolong dalam kategori B40 atau M40 setelah bersara.
Kepakaran yang mereka ada, kursus yang mereka hadiri sebelum tamat perkhidmatan
sepatutnya diberi keutamaan pekerjaan oleh kerajaan ataupun pihak swasta dalam beberapa
bidang industri yang sedia ada.

Dengan bilangan mudah, pihak MINDEF harus mencari jalan bagi meningkatkan
taraf hidup para tentera yang bersara awal. Ini penting bagi MINDEF melaksanakan syor-
syor dalam Kertas Putih Pertahanan yang dirangka oleh Ahli Parlimen Kota Raja semasa
menjadi Menteri Pertahanan dahulu yang antara lainnya menekankan usaha meningkatkan
taraf sosioekonomi pesara; membantu pesara mendapatkan peluang kerjaya berikutnya;
meningkatkan kebolehpasaran para pesara melalui konsultasi dan latihan peralihan;
menyediakan kemudahan penjagaan kesihatan dan keperluan sokongan sosial untuk pesara;
menambah baik sistem penyampaian perkhidmatan; dan memastikan peranan veteran masih
relevan.

Justeru, kita juga memohon penjelasan, apakah kerajaan meneliti syor-syor yang
dikemukakan KPP 2020-2030 dan sejauh mana tindakan yang diambil bagi melaksanakan

syor-syor tersebut?
