DR. 1.8.2022 132

Tuan Yang di-Pertua: Yang Berhormat sebenarnya begini. Kalau P.M. 54(1) itu
sebelum bacaan kedua, Yang Berhormat perlu memberi usul tetapi kalau 54(2) selepas
dibacakan kali kedua maka itu tidak perlu usul boleh bangun serta-merta.

Jadi, saya rasa yang seeloknya kalau Yang Berhormat ingin buat usul ini, perlu kita
tunggu Yang Berhormat Menteri untuk membentangkan huraian beliau dan kita bahas
dahulu. Kemudian selepas bacaan kali kedua itu baru boleh Yang Berhormat bangun untuk
membuat usul ini. Macam kita buat masa Perlembagaan dahulu.

Datuk Seri Panglima Haji Mohd Shafie bin Haji Apdal [Semporna]: ltu saya
faham Tuan Yang di-Pertua. Saya bimbang bila ia sudah dibaca kali kedua dan maka ia terus
dibahaskan kemungkinan besar.

Jadi sebelum ia dibaca kali kedua — tidak apa sekiranya itu ketetapan—

Tuan Yang di-Pertua: Ya, begitulah kalau kita buat. Kalau kita ingin bangun serta-
merta ia kena baca kali kedua dahulu Yang Berhormat. Kalau sebelum kena buat usul kepada

saya. Terima kasih Yang Berhormat. Silakan Yang Berhormat Menteri.

RANG UNDANG-UNDANG KAWALAN PRODUK
TEMBAKAU DAN MEROKOK 2022

Bacaan Kali Yang Kedua dan Ketiga

7.04 mlm

Menteri Kesihatan [Tuan Khairy Jamaluddin Abu Bakar]: Tuan Yang di-Pertua,
saya mohon mengemukakan rang undang-undang bernama suatu Akta Kawalan Produk
Tembakau dan Merokok 2022.

Bismillahi Rahmani Rahim. Assalamualaikum warahmatullahi wabarakatuh dan
salam Keluarga Malaysia sihat sejahtera. Tuan Yang di-Pertua, hari ini adalah Hari Kanser
Paru-paru Sedunia. Seawal tahun 1950, pakar perubatan Sir Richard Doll telah memberi
amaran bahawa merokok memudaratkan kesihatan dan membawa kepada penyakit seperti
kanser paru-paru dan sakit jantung.

Namun selewat 1994, tujuh ketua pegawai eksekutif syarikat gergasi tembakau
memberi keterangan bersumpah di Kongres Amerika Syarikat bahawa nikotin bukan bahan

yang menyebabkan ketagihan dan bukti bahawa rokok menyebabkan kanser tidak konklusif.

[Dato' Ramli bin Dato' Mohd Nor (Cameron Highlands) mempengerusikan

Mesyuarat]

Mana tidak, pada tahun 2018 keuntungan syarikat-syarikat tersebut adalah USD55
billion. Kita tahu sekarang rokok adalah penciptaan manusia yang paling membinasakan diri
sendiri. Senjata api membunuh 270 ribu orang manusia setahun. Kemalangan kenderaan
membunuh 1.3 juta orang manusia setahun. Rokok membunuh lapan juta orang manusia

setahun.
