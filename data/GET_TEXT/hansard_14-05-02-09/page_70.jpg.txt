DR. 1.8.2022 65

Tuan Yang di-Pertua: Maaf.

Dato’ Dr. Xavier Jayakumar a/l Arulanandam [Kuala Langat]: Tuan Yang di-
Pertua, ada yang hendak bahas Tuan Yang di-Pertua kalau boleh untuk perkara ini.

Tuan Noor Amin bin Ahmad [Kangar]: Tembakau bawa esok lah tembakau.

Tuan Yang di-Pertua: Hari ini pun ramai. Kemudian yang rokok pun lagi ramai. Maaf

ya. Saya minta Yang Berhormat Timbalan Menteri.

3.12 ptg.

Datuk Seri Haji Ahmad bin Hamzah: Terima kasih Tuan Yang di-Pertua. Pertama,
saya ingin mengucapkan setinggi-tinggi dan tahniah kepada 16 orang Ahli Parlimen yang sudi
untuk mengambil bahagian dalam membahaskan Rang Undang-undang Akta Lembaga
Pemasaran Pertanian Persekutuan 1965 (Pindaan) 2022. RUU ini menyentuh pindaan
terhadap tafsiran keluaran pertanian dan memberi perluasan kuasa kepada FAMA untuk
menguruskan pemasaran ternakan yang terpilih iaitu lembu dan sejenis dengannya. Kalau
kita mengikut daripada Oxford Dictionary, kalau lembu ini termasuk kepada kerbau dan juga
oxen, kambing, bebiri, rusa, arnab dan ternakan unggas seperti ayam, puyuh dan itik.

Saya ingin mengucapkan setinggi-tinggi terima kasih kepada semua Ahli Yang
Berhormat. Secara kolektifnya, Yang Berhormat-Yang Berhormat semua bersetuju supaya
FAMA ataupun pindaan rang undang-undang ini kita luluskan.

Sebelum ini, suka saya memaklumkan kepada Peraturan Mesyuarat 36(1), isi-isi
ucapan di mana seseorang atau tiap-tiap ahli-ahli Dewan apabila membahaskan rang
undang-undang ini untuk meminda akta induk hanya perkara-perkara yang berkaitan dengan
rang undang-undang sahaja yang dibenarkan kita berbahas dan bercakap. Walau
bagaimanapun, saya dapat melihat bahawa ahli-ahli Yang Berhormat memang sayangkan
kepada FAMA dan mahu melihat supaya FAMA lebih berdaya maju.

Sebagaimana yang dimaklumkan, FAMA sebagai sebuah agensi kerajaan yang
melaksanakan fungsi pemasaran keluaran hasil pertanian yang dibenarkan oleh akta.
Peruntukan yang diperoleh daripada kerajaan digunakan untuk menjalankan pelbagai jenis

perkhidmatan, pemasaran yang meliputi:

(i) pembangunan pemasaran;

(ii) pembangunan infrastruktur, pemasaran dan kemudahan
pemasaran;

(iii) pembangunan usahawan;

(iv) penyediaan produk ke pasaran; dan

(v) pembangunan regulasi pasaran.

Maka, FAMA bukanlah satu agensi yang berorientasikan keuntungan. Namun perlu
meminimumkan sebarang hakisan modal yang diberikan oleh kerajaan dengan fokus utama
untuk kita membangunkan komuniti dan industri agromakanan negara.

Tuan Yang di-Pertua, sebelum saya ingin menjawabkan perkara-perkara yang
dibangkitkan itu bahawa saya ingin mengambil perhatian pada Ahli-ahli Yang Berhormat
tentang isu bahasa dalam RUU FAMA yang dibangkitkan oleh Yang Berhormat Rasah tadi.
