DR. 1.8.2022 78

RANG UNDANG-UNDANG
TABUNG ANGKATAN TENTERA (PINDAAN) 2022

Bacaan Kali Yang Kedua dan Ketiga

3.57 ptg.

Timbalan Menteri Pertahanan [Dato' Sri Ikmal Hisham bin Abdul Aziz]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera.

Tuan Yang di-Pertua, saya memohon mencadangkan bahawa satu rang undang-
undang untuk meminda Akta Tabung Angkatan Tentera 1973 [Akta 101] dibacakan kali kedua
sekarang.

Tuan Yang di-Pertua: Silakan.

Dato’ Sri Ikmal Hisham bin Abdul Aziz: Tuan Yang di-Pertua dan rakan-rakan Ahli
Dewan yang mulia, Lembaga Tabung Angkatan Tentera adalah sebuah badan berkanun di
bawah Kementerian Pertahanan yang ditubuhkan menurut Akta Tabung Angkatan Tentera
1973 [Akta 101]. Akta 101 digubal untuk mengadakan peruntukan bagi penubuhan suatu
Kumpulan Wang Simpanan yang dikenali sebagai Tabung Angkatan Tentera. Kebetulan hari
ini, LTAT genap 50 tahun, jubli emas setelah ditubuhkan pada tahun 1972. Jadi, kita
doakanlah LTAT terus cemerlang dalam transformasinya.

Sebagai dana persaraan, LTAT melabur dalam pelbagai sektor dan LTAT turut

mempunyai tiga perbadanan yang ditubuhkan di bawah kuasa LTAT iaitu:

(i) Perbadanan Perwira Harta Malaysia;
(ii) Perbadanan Perwira Niaga Malaysia; dan
(iii) Perbadanan Hal Ehwal Bekas Angkatan Tentera Malaysia.

LTAT mempunyai 119,476 orang ahli pencarum tentera di mana bilangan pencarum
yang aktif adalah berjumlah 111,989 orang. Jumlah caruman dan pengeluaran tahunan
adalah sebanyak RM963.5 juta dan RM809.3 juta pada tahun berakhir 2021. Ahli pencarum
LTAT adalah terdiri daripada para anggota tentera sahaja berbanding dengan Kumpulan
Wang Simpanan Pekerja (KWSP) di mana pencarum KWSP adalah terdiri daripada pekerja
swasta yang mencarum pada kadar minimum sembilan peratus dan syarikat swasta, majikan
membayar kepada KWSP pada kadar minimum 12 peratus untuk mereka yang bergaji
RM5,000 ke atas dan 13 peratus untuk gaji RM5,000 ke bawah. Manakala pencarum anggota
tentera mencarum pada kadar 10 peratus daripada gaji mereka dan pihak kerajaan selaku
majikan menyumbang pada kadar 15 peratus.

1600

Pada ketika ini, aset di bawah pengurusan LTAT adalah sebanyak RM9.89 bilion. Ini
adalah nilai buku setakat Mei 2022 tahun ini. Jumlah yang aset yang diuruskan LTAT adalah
amat kecil, tidak sampai pun RM10 bilion jika mahu dibandingkan dengan aset yang
dikendalikan oleh KWSP, Lembaga Tabung Haji dan Permodalan Nasional Berhad (PNB).
Aset KWSP kini telah mencapai RM1 trilion. Tabung Haji menguruskan aset bernilai RM80
bilion, manakala pula PNB pula RM350 bilion. LTAT hanya RM10 bilion sahaja.
