DR. 1.8.2022 16

Timbalan Menteri Pembangunan Wanita, Keluarga dan Masyarakat [Dato' Hajah
Siti Zailah binti Mohd Yusoff]: Bismillahi Rahmani Rahim. Terima kasih Tuan Yang di-
Pertua dan terima kasih Yang Berhormat Sibuti atas soalan yang dikemukakan.

Tuan Yang di-Pertua, saya mohon izin untuk menjawab pertanyaan Yang Berhormat
Sibuti bertarikh 1 Ogos 2022 bersekali dengan pertanyaan daripada Yang Berhormat Kluang
bertarikh 4 Ogos 2022 kerana pertanyaan tersebut saling berkait dan merujuk isu yang sama.

Tuan Yang di-Pertua, di bawah Belanjawan 2022, Kementerian Pembangunan
Wanita, Keluarga dan Masyarakat melalui LPPKN telah mengambil inisiatif membantu remaja
perempuan di kalangan B40 dengan melaksanakan Program Pemberian Kit Kebersihan Asas
Wanita kepada remaja perempuan yang dikenali dengan Kit SERI. Program ini melibatkan
130,000 orang remaja perempuan di kawasan luar bandar dan di bandar juga dan meliputi
penerima Orang Asli menerusi 1,124 buah sekolah menengah terpilih dengan kerjasama
Kementerian Pendidikan Malaysia.

Untuk makluman Dewan yang mulia ini, peruntukan yang telah disalurkan Kerajaan
Persekutuan untuk program ini adalah sebanyak RM10 juta melibatkan dua buah agensi
pelaksana iaitu KPWKM dan Kementerian Dalam Negeri. Pecahan peruntukan adalah RM3
juta kepada KPWKM dan RM7 juta kepada KDN.

#1050

Sejumlah RM3 juta telah diperuntukkan kepada KPWKM melalui LPPKN dan telah
meliputi perolehan untuk tuala wanita pakai buang, tuala guna semula dan serta program
Pendidikan SERI iaitu aspek pengurusan haid yang betul, kesihatan reproduktif kepada
remaja. Pembekalan tuala wanita pakai buang ini adalah pembekalan selama 12 bulan bagi
setiap penerima secara berkala melalui Pejabat Pendidikan Daerah. Jadi bagi fasa satu,
pembekalan tuala wanita pakai buang oleh KPWKM melalui LPPKN telah selesai disalurkan
kepada 130,000 orang remaja terpilih untuk bekalan empat bulan pada 30 Jun 2022. Fasa
bekalan kedua pada tempoh lapan bulan berikutnya akan diedarkan oleh Jabatan Penjara
kepada penerima remaja perempuan yang sama.

Untuk makluman Dewan yang mulia ini, LPPKN juga telah mengambil inisiatif
melaksanakan program Pemberian Kit SERI Tuala Wanita Guna Semula kepada pengguna
iaitu penggunaan jangka panjang kepada remaja komuniti bermula bulan Julai 2022. Inisiatif
ini telah dimanfaatkan kepada 3,000 orang remaja perempuan termasuk kawasan luar bandar
dan pedalaman, termasuk komuniti Orang Asli di seluruh negara. Setakat ini, sejumlah 800
orang remaja Orang Asli telah dapat menerima manfaat daripada program ini.

Kementerian merakamkan ucapan penghargaan dan terima kasih kepada kerajaan
negeri, Jabatan Kemajuan Orang Asli dan juga JKM kerana turut membantu, bekerjasama
memudahkan capaian program ini terutama di kawasan pedalaman. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Sibuti. Soalan tambahan pertama.

Tuan Lukanisman bin Awang Sauni [Sibuti]: Terima kasih atas jawapan Yang

Berhormat Timbalan Menteri dan juga saya meneliti jawapan yang telah diberikan bahawa
