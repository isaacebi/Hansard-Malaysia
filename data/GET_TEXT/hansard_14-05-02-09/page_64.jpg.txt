DR. 1.8.2022 59

Saya merujuk kepada langkah kerajaan ketika negara kita berhadapan dengan krisis
kenaikan harga makanan ayam. Lebih daripada dua kementerian terpaksa diarahkan dalam
menangani isu kenaikan dan kekurangan bekalan ayam di pasaran. Isu besar yang dihadapi
kita adalah isu penyelarasan antara rentas agensi dalam mengambil tindakan drastik dalam
menangani kenaikan harga bekalan makanan mentah dalam negara ini.

Tangga Batu mohon mencadangkan agar kerajaan menyemak dan melakukan
penstrukturan kepada agensi-agensi kerajaan yang berkaitan dengan bekalan makanan
negara. Kita ada BERNAS, FAMA, MARDI, LKIM, Lembaga Nanas, LPP, NAFAS dan
pelbagai agensi yang berkaitan antara satu sama lain. Di samping memperluaskan bidang
kuasa dan peranan FAMA, harus ada rentas agensi dan rentas kementerian bagi menyelia
keselamatan makanan negara. Kita ambil contoh di Amerika Syarikat. Wujud National
Commission on Supplies and Shortages yang dikanunkan untuk melaporkan kepada
Presiden dan Kongres_ berkaitan dengan kekurangan bekalan makanan_ serta
mengemukakan cadangan bagi mengatasi permasalahan berkaitan keselamatan makanan.

Justeru, dalam menangani permasalahan ini, kita wajar sambut baik usaha kerajaan
Pakatan Harapan dalam menyelaraskan isu-isu berkaitan dengan harga barang dan kos sara
hidup melalui penubuhan Majlis Tindakan Kos Sara Hidup Negara. Ini adalah ikhtiar bagi
memastikan wujud koordinasi dan penyelarasan bagi menangani isu kebajikan rakyat serta
mengawal harga barangan. Tangga Batu ingin merakamkan kredit kepada Yang Berhormat
Ketua Pembangkang semasa menjadi Menteri Pertanian yang menubuhkan pasar tani,
mengurangkan pengaruh orang tengah.

Profesor Madya. Dr. Shri Dewi a/p Applanaidu daripada UUM mengatakan, Malaysia
adalah pengguna daging ayam tertinggi di dunia dengan penggunaan perkapita tahunan,
46.8 kilogram dan dijangka mencapai 50 kilogram menjelang 2025. Banyak betul yang makan
ayam, ya. Jadi, hari itu apa yang terjadi dalam industri ayam kita? Contoh, saya rasa macam
terpanggil, pelajar umur 11 tahun yang bernama Maryam itu boleh memenangi anugerah di
peringkat antarabangsa mencipta makanan ayam daripada kulit siput.

Bagaimana kita di kementerian tidak boleh mencipta? Mungkin ada usaha, tetapi
belum lagi dapat mencapai supaya makanan ayam kita dihasilkan di dalam negeri dan akan
mengurangkan kos ini. Jadi, saya ada melakukan sesi rundingan dengan mereka yang
mempunyai pengetahuan dalam bidang ini. Dinyatakan bahawa faktor kekurangan
pengeluaran ayam domestik adalah kebergantungan kepada benih baka ayam dari luar
negara.

Baka ayam tempatan hanya boleh diperolehi daripada baka MARDI. Dibandingkan
dengan negara Thailand dan Indonesia, faktor pengeluaran ayam yang lebih tinggi adalah
komponen negara-negara ini menyediakan baka dan benih ayam yang pelbagai. Dikatakan
di Indonesia mempunyai 30 baka ayam. Kita hanya ada satu sahaja. Justeru, Tangga Batu
mohon penjelasan MAFI, adakah wujud kajian daripada agensi seperti MARDI dalam
mempelbagaikan baka ayam domestik.

Tempoh hari, harga ayam naik kerana makanan ayam mahal. Sekarang, timbul pula
isu ayam gemuk. Bagaimana pula bila makanan ayam mahal, logiknya ayam tak dapat diberi
