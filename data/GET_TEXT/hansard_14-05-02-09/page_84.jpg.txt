DR. 1.8.2022 79

Tuan Yang di-Pertua dan rakan-rakan Ahli Dewan yang mulia, saya pasti kita semua
tidak mempunyai aset atau wang mencecah RM 1 bilion, apatah lagi RM1 trilion. Akan tetapi
antara RM1 bilion dengan RM1 trilion ini, ia mempunyai perbezaan angka atau jumlah yang
cukup besar. RM1 bilion bersamaan RM1,001 juta manakala RM1 trilion bersamaan dengan
RM1,000,001 juta. Semalam pun saya duk mengira apa beza trilion, bilion ini. Kalau RM1

trilion ini ada 12 kosong. RM1 bilion ada sembilan kosong. RM1 juta ada enam kosong.

[Timbalan Yang di-Pertua (Dato’ Mohd Rashid Hasnon) mempengerusikan

Mesyuarat]

Jadi dalam gambaran jumlah ini, kita dapat memahami bahawa nilai aset yang
diuruskan LTAT adalah kecil, tidak besar. Ibarat kalau daripada segi ratio, LTAT ini kiranya
LTAT RM10,000 manakala KWSP RM1 juta untuk diuruskan. Ini perbezaannya.
Bagaimanapun, hasil pengurusan LTAT yang cekap, bijaksana dan amanah, ia telah
memungkinkan LTAT terus teguh dan kukuh dalam memastikan caruman anggota tentera
yang sedang berkhidmat sentiasa terpelihara, selamat dan dilindungi.

Untuk makluman Tuan Yang di-Pertua dan semua Ahli Dewan yang mulia ini, kadar
dividen LTAT sebelum ini adalah sentiasa lebih tinggi berbanding dengan kadar purata
pengisytiharan dividen KWSP. Bermula pada tahun 2018, LTAT telah mengisytiharkan kadar
dividen yang lebih rendah daripada KWSP demi memastikan agar LTAT dapat terus dapat
beroperasi sebagai sebuah tabung persaraan yang mampan atau lestari.

Melalui cadangan pindaan Akta 101 ini, ia membolehkan LTAT untuk kembaili, insya-
Allah dapat memberikan kadar dividen berdasarkan prestasi kewangan yang sebenar yang
sekurang-kurangnya setara dengan KWSP. Ketika ini juga, Akta 101 adalah akta yang
terbelakang jika dibandingkan dengan Akta KWSP 1991 [Akta 452].

Untuk makluman Tuan Yang di-Pertua dan semua Ahli Dewan, Akta 101 harus
dipinda kerana tanpa pindaan ini LTAT tidak boleh menjayakan pelan transformasinya yang
akan mengakibatkan LTAT tidak berupaya mengisytiharkan dividen kepada para pencarum
yang terdiri daripada anggota tentera. Kedua, ia akan meningkatkan beban fiskal kerajaan
kerana Kementerian Kewangan terpaksa mengeluarkan surat sokongan kepada LTAT bagi
tujuan pengisytiharan dividen dan LTAT tidak dapat beroperasi sebagai dana persaraan
mengikut erti kata sebenar kepada anggota tentera.

Cadangan rang undang-undang. Tuan Yang di-Pertua, rang undang-undang ataupun
akta yang dicadangkan ini bertujuan untuk meluaskan skop pelaburan LTAT dan memberi
kuasa kepada LTAT untuk memperbadankan syarikat sebagai tambahan kepada kuasa sedia
ada untuk menubuhkan perbadanan. Cadangan rang undang-undang ini terbahagi kepada
12 fasal yang mengandungi perkara seperti berikut.

Fasal 1 mengandungi tajuk ringkas akta yang dicadangkan dan kuasa Menteri untuk
menetapkan tarikh permulaan kuat kuasa akta yang dicadangkan.

Kedua, fasal 2 bertujuan untuk meminda seksyen 2 Akta 101 untuk memasukkan
takrif baharu syarikat ke dalam Akta 101.
