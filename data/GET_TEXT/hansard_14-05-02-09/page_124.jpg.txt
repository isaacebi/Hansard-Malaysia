DR. 1.8.2022 119

adalah khusus untuk membayar hutang pencarum terhadap Kerajaan Persekutuan atau
kerajaan negeri sahaja. LTAT tidak boleh mengguna pakai wang caruman_ untuk
menanggung liabiliti Boustead Holdings Berhad. LTAT dianggap memulangkan wang
tersebut kerana LTAT selama ini telah membayar wang caruman kerajaan itu kepada
Kumpulan Wang Persaraan iaitu agensi kerajaan yang berfungsi seperti Kumpulan Wang
Amanah Pencen yang dulu.

Seterusnya soalan Yang Berhormat Labuan, tiada peruntukan khusus yang diberikan
kepada LTAT. Yang Berhormat Labuan bertanya, berapakah peruntukan disediakan dan
diberikan kepada JHEV dan LTAT. Tiada peruntukan khusus yang diberikan kepada LTAT.
LTAT menjana pendapatannya melalui pelaburan yang telah dirangka, dipersetujui oleh
stakeholder.

Untuk makluman Yang Berhormat, Pelan Transformasi LTAT sedang berlangsung
bagi tempoh lima tahun. Fokus utama Pelan Transformasi LTAT terhadap perlaksanaan
dalam pelan pemulihan pelaburan berpandu Perumpukan Aset Strategik yang telah
diluluskan pada tahun 2020.

Antara strategi pelaburan yang telah dikenal pasti dan sedang dilaksanakan adalah
penstrukturan semula pelaburan legasi dalam saham tersenarai termasuk portfolio anak
syarikat tersenarai; meningkatkan pelaburan dalam instrumen pendapatan tetap selain terus
mempelbagaikan strategi pelaburan saham tersenarai termasuklah memulakan program
pelaburan luar negara, mengurangkan pendedahan dalam pelaburan ekuiti persendirian dan
hartanah bagi meningkatkan kecairan dan kesolvenan LTAT.

Saya hendak habiskan Yang Berhormat Labuan ya. Yang Berhormat Labuan,
pelaburan yang berdisiplin berpandukan SAA iaitu Perumpukan Aset Strategik serta
pelaksanaan pelan pemulihan pelaburan LTAT dapat memastikan pulangan dividen jangka
panjang yang mampan dan kompetitif, seiringan dengan kadar yang di isytihar oleh syarikat
pelaburan berkaitan kerajaan dan yang lain.

Yang Berhormat Papar tadi mencelah Yang Berhormat Labuan. Dia bertanya tentang
campur tangan ahli politik dalam LTAT dan anak syarikat. Anak-anak syarikat LTAT
ditubuhkan di bawah Akta Syarikat dan ada juga anak-anak syarikat LTAT yang tersenarai
dalam Bursa Saham di mana terikat dengan syarat-syarat yang terpakai di Bursa Saham
Malaysia. Syarikat-syarikat tersenarai memerlukan bahawa tadbir urus dilakukan secara
teratur. Oleh yang demikian, tiada sebarang campur tangan politik atau pertindihan kuasa
boleh berlaku kerana syarikat itu mempunyai SOP yang teratur.

Tuan Yang di-Pertua, saya ada banyak lagi. Ini ada beberapa lagi. Bolehkah saya
menjawab — Kalau Tuan Yang di-Pertua benar ataupun saya boleh jawab mereka secara
bertulis?

Tuan Wong Hon Wai [Bukit Bendera]: Tuan Yang di-Pertua, saya tidak setuju
dengan jawapan secara bertulis kerana kita bahas rang undang-undang, bukan
jawatankuasa kementerian.

Tuan Yang di-Pertua: Yang Berhormat.

Dato’ Sri Ikmal Hisham bin Abdul Aziz: Akan tetapi boleh tak...
