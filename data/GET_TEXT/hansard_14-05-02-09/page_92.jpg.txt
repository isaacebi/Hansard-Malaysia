DR. 1.8.2022 87

Bila veteran tentera itu mula melahirkan rasa kecewa dan kesal, saya tidak fikir wajar untuk
kementerian atau Menteri mengatakan bahawa mereka sudah lakukan yang sebaiknya dan
sudah ada dialog tetapi tidak memuaskan. Begitu juga dengan pihak LTAT yang telah
mengadakan beberapa dialog tetapi tidak memenuhi tuntutan mereka.

1630

Jadi satu persoalan lain yang dibangkitkan ialah penjelasan daripada pihak
kementerian khususnya, Yang Berhormat Timbalan Menteri, tentang kewajaran LTAT
menyimpan dana di pusat persisiran luar (offshore). Saya hendak tegaskan sama ada ini ada
berlaku. Kalau ada berlaku, apakah tindakan terhadap- bagi saya satu keterlanjuran dan
kesalahan kerana sepatutnya kita manfaatkan dana yang ada untuk melabur di dalam negara.
Kalau tidak, kita sama-samalah dalam satu bakul seperti Pandora Papers.

Saya percaya hal-hal keterlanjuran yang berlaku dalam LTAT ini seperti juga Pandora
Papers dan rasuah skala besar yang lain kurang diberikan tumpuan, kurang diberi siasatan.
Mengapa saya sebut tentang keterlanjuran dalam soal ini kerana kita lihat sekarang ini betul-
betul ada kontradiksi antara kelompok yang telah mengaut kekayaan dari satu tabung yang
diasaskan dan dikembangkan dan didukung untuk membantu pesara miskin tetapi telah
melakukan kesilapan-kesilapan ini.

Jadi kita kena pastikan siasatan diteruskan. Jika tidak Tuan Pengerusi, apa yang
akan berlaku ialah kita hanya buka lembaran baharu dan tutup sahaja kes-kes yang lama.
Apa yang disebut oleh Ketua Eksekutif ini apabila saya membaca, ada kebijaksanaannya
saya harus akui.

Akan tetapi apakah akan berlaku, apakah ada pengawasan yang teliti dalam hal ini?
Apakah dapat dipastikan ketelanjuran ini tidak diteruskan? Kedua, apakah beliau diberikan
mandat untuk membetulkan kesilapan lama termasuk rasuah, penyelewengan dan
keterlanjuran yang telah berlaku selama ini?

Saya ingin sebut hal ini Tuan Pengerusi, kalau kita abaikannya ini, maknanya
puluhan atau ratusan juta yang sudah terkeluar, termasuk yang disebutkan oleh Ketua Audit
Negara dalam laporannya dua tahun yang lalu, akan menyebabkan pesara yang peringkat
rendah B40 menjadi mangsa.

Tidak ada saya dengar pun perhatian dalam apa yang disampaikan oleh Yang
Berhormat Timbalan Menteri tentang badan ini ditubuhkan khusus tahun 1973. Kalau dibaca
ucapan Yang Berhormat Menteri tatkala membentangkan pertubuhan Lembaga Tabung
Angkatan Tentera itu khusus, inilah cara kita hendak membela pesara, pasukan tentera yang
berjasa, berkorban dan lain-lain.

Akan tetapi apa yang berlaku, walaupun tidak dapat nafikan ada kebajikan yang
sedikit tetapi kalau lihat daripada jumlah yang diperuntukkan bagi kelompok-kelompok yang
besar dan tertentu, itu saya ingat amat berlebihan.

Jadi saya mahu sementara kita menyokong inisiatif memperbadankan tetapi kita
harus belajar banyak kerosakan yang berlaku, banyak kecurangan yang berlaku daripada
perbadanan itu sendiri. Jadi, perbadanan ini jangan ikut Parkinson’s Law. Ada problem, set

up anew committee, ada problem set up a new corporation.
