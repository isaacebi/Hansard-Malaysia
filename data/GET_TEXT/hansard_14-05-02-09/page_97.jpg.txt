DR. 1.8.2022 92

menggugat kestabilan politik di negara kita dan mungkin juga boleh menggadaikan hak
orang-orang Melayu. Apakah pendapat Yang Berhormat berkenaan kenyataan ini?

Tuan Loke Siew Fook [Seremban]: Ya, betul memang kita menggugat kestabilan
politik UMNO kerana kita bertindak atas kepentingan semua termasuk Melayu, termasuk
Bumiputera, termasuk anggota tentera, termasuk institusi-institusi yang penting dalam negara
ini iaitu LTAT. Ini rekod LTAT bukan sahaja AES kita selamatkan RM555 juta untuk LTAT.
Satu lagi projek iaitu Projek KVDT2 yang kita batalkan projek itu kerana ada kesangsian
terhadap projek itu tetapi sebab ada penglibatan LTAT, kerajaan Pakatan Harapan kita
bincang balik, runding balik, kita kembalikan projek itu kepada Syarikat Dnaya Maju (DMIA)
LTAT untuk Projek Landasan Berkembar KVDT2. Selepas kita jatuh, siapa yang batalkan
projek itu? Yang Berhormat Ayer Hitam, Menteri Pengangkutan daripada MCA yang
membelakangkan kepentingan LTAT, batalkan projek itu.

Tuan Ahmad Fahmi bin Mohamed Fadzil [Lembah Pantai]: MCA. Apalah MCA ini.

Tuan Loke Siew Fook [Seremban]: Sampai hari ini belum selesai. Jadi boleh
rumuskan siapa yang menggadaikan prinsip LTAT, siapa yang mempertahankan
kepentingan LTAT. Sekian, terima kasih. [Tepuk]

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Seremban. Sekarang saya jemput Yang Berhormat Tasek Gelugor.

Puan Teo Nie Ching [Kulai]: Mana Menteri? Mana Menteri?

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Sepatutnya Menteri datang, Timbalan tidak cukup ‘umph’. [Ketawa]

4.48 ptg.

Datuk Haji Shabudin bin Yahaya [Tasek Gelugor]: Terima kasih Yang Berhormat
Tuan Yang di-Pertua. Saya mengambil kesempatan ini untuk mengucapkan ribuan terima
kasih kepada Speaker yang memberikan saya kesempatan untuk membahaskan Rang
Undang-undang Tabung Angkatan Tentera (Pindaan) 2022 ini di mana dalam kesempatan
ini saya ingin mengucapkan setinggi-tinggi tahniah kepada pihak Lembaga Tabung Angkatan
Tentera yang telah pun mengemukakan usul pindaan rang undang-undang ini di mana usul
pindaan ini paling akhir yang pernah dibuat adalah pada 1 November tahun 2017.

Kita memahami roh ataupun semangat di dalam cadangan pindaan ini tidak lain dan
tidak bukan adalah untuk memperkasakan lagi Lembaga Tabung Angkatan Tentera dalam
hasrat dan niat ia ditubuhkan bagi memberi satu jaminan kebajikan dan pemeliharaan kepada
kepentingan sosial terutamanya angkatan-angkatan tentera kita sama ada yang masih
bertugas ataupun yang telah bersara.

Jadi, dalam hal ini kalau kita melihat rumusan daripada apa yang telah dirangkakan
di dalam cadangan pindaan rang undang-undang ini ia lebih menumpukan kepada
peningkatan urus tadbir yang terbaik, dan juga pengurusan terhadap keupayaan bagi
mendapatkan sumber-sumber yang lebih ke dalam pendapatan Lembaga Tabung Angkatan
Tentera untuk disampaikan dan diberikan manfaat atau faedahnya itu kepada angkatan
tentera yang menjadi pencarum kepada tabung tersebut.
