DR. 1.8.2022 91

Perdana Menteri iaitu Yang Berhormat Pekan pada ketika itu yang berpandangan bahawa
LTAT adalah sebuah Government-Linked Investment Company (GLIC) dan lebih diterima
oleh rakyat berbanding sekiranya syarikat MKD mengambil alih kedua-dua syarikat itu yang
boleh menyebabkan kerajaan dituduh cuba melaksanakan bail out. Kalau MKD ambil alih,
bail out. LTAT bukan bail out?

Jadi, apa yang laporan ini merumuskan ialah bahawa terdapat campur tangan politik
di peringkat yang tertinggi oleh Yang Berhormat Pekan pada ketika itu sebagai Yang Amat
Berhormat Perdana Menteri supaya menggunakan dana LTAT untuk menyelesaikan masalah
yang dihadapi oleh kerajaan. Saya tahu bab ini Yang Berhormat Timbalan Menteri sebab
pada ketika saya menjadi Menteri Pengangkutan, saya yang mencadangkan supaya
bagaimana kita hendak menyelesaikan masalah ini sebab kita tahu LTAT dimangsakan.

Kerajaan pada ketika itu Perdana Menteri Yang Berhormat Pekan menggunakan
LTAT untuk membayar RM555 juta kepada dua syarikat kroni ini yang sudah mengambil
wang itu tanpa apa-apa aset yang ditinggalkan untuk LTAT. Apa aset dia ada? Sebanyak 45
buah kamera AES. Satu kontrak yang tinggal tiga tahun untuk mengutip saman tetapi penuh
dengan masalah, ada implikasi perundangan, tidak boleh kutip saman dan sebagainya.

Apabila Pakatan Harapan ambil alih, saya sebagai Menteri Pengangkutan
mencadangkan supaya kerajaan bayar balik RM555 juta kepada LTAT dan kita tamatkan
kontrak itu supaya kerajaan ambil alih projek AES ini dan batalkan semua saman kepada
semua yang menerima saman itu yang bernilai RM435 juta. [Tepuk] Lebih 4 juta saman yang
kita batalkan.

Pokoknya Tuan Yang di-Pertua, apa yang saya hendak katakan ini ialah bahawa
LTAT ini telah dijadikan alat politik oleh pentadbiran terdahulu. Dijadikan alat untuk
menyelamatkan masalah-masalah projek yang membelenggu kerajaan. Saya berharap dan
saya menyeru setiap anggota tentera di negara ini dan setiap veteran bacalah laporan PAC
pada hari ini. Baca setiap muka surat dan boleh rumuskan pentadbiran mana yang
menggadaikan kepentingan LTAT, pentadbiran mana yang menyelamatkan kepentingan
LTAT.

Yang Berhormat Timbalan Menteri, Menteri Pengangkutan DAP yang selalu
dimomok-momokkan oleh pihak sana kononnya kita anti-Melayu, yang mencadangkan
RM6555 juta dibagi balik kepada LTAT, disokong oleh Yang Berhormat Kota Raja. [Tepuk]

Kalau tanpa keputusan daripada Kerajaan Pakatan Harapan, RM555 juta ini telah
hangus dan para tentera akan...

Tuan Sanisvara Nethaji Rayer a/l Rajaji [Jelutong]: Minta laluan Yang Berhormat.

Tuan Loke Siew Fook [Seremban]: ...menghadapi masalah.

Tuan Sanisvara Nethaji Rayer a/l Rajaji [Jelutong]: Saya ada satu persoalan.

Tuan Loke Siew Fook [Seremban]: Sila.

Tuan Sanisvara Nethaji Rayer a/l Rajaji [Jelutong]: Kita lihat kelmarin Yang Amat
Berhormat Perdana Menteri telah mempengerusikan satu kempen permulaan persediaan
jentera kempen di Selangor, di mana salah satu perkara yang telah diucapkan oleh beliau
adalah Ahli-ahli Parlimen atau Menteri-menteri DAP yang mengganggu ataupun yang boleh
