DR. 1.8.2022 4

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri, soalan tambahan kedua saya jemput Yang Berhormat Sri
Gading.

Datuk Dr. Shahruddin bin Md Salleh [Sri Gading]: Terima kasih Tuan Yang di-
Pertua. Soalan saya mudah sahaja. Ramai pemohon kepada bantuan ini, ramai yang
memohon dan ramai juga tidak dapat. Apabila mereka berjumpa dengan Yang Berhormat di
kawasan-kawasan masing-masing termasuk juga kawasan saya mereka pun tidak tahu apa
sebab mereka tidak dapat dan kita pun di pihak kita sendiri, kita pun tidak tahu juga yang
mereka telah memohon. Boleh tidak pihak pegawai JKM di setiap daerah dan juga Parlimen
memberi laporan kepada kita pemohon-pemohon sama ada dapat ataupun tidak dapat
supaya kita dapat susul ke rumah mereka masing-masing. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sri Gading, sila Yang Berhormat Timbalan Menteri.

Dato’ Hajah Siti Zailah binti Mohd Yusoff: Terima kasih Yang Berhormat di atas
soalan tambahan. Kita mengalu-alukan kerjasama dan sokongan daripada semua Ahli Yang
Berhormat untuk memastikan kumpulan sasar yang layak untuk mereka menerima dan
mendapat bantuan yang selayaknya. Oleh itu, saya berharap supaya pegawai-pegawai pusat
khidmat Yang Berhormat supaya terus berhubung dengan pejabat kebajikan daerah sebab
kita ada lebih daripada 105 buah pejabat kebajikan daerah di seluruh negara yang sentiasa
bersedia untuk membantu sekiranya ada isu-isu yang berkaitan sebagaimana yang disebut
oleh Yang Berhormat. Terima kasih.

Timbalan Yang di-Pertua [Dato’ Mohd Rashid Hasnon]: Baik. Saya bagi ruang
satu lagi soalan tambahan kepada Yang Berhormat Papar.

Tuan Haji Anmad bin Hassan [Papar]: Terima kasih Tuan Yang di-Pertua. Saya
telah meneliti jawapan daripada Yang Berhormat Menteri tadi dan soalan saya juga ini
berkenaan dengan pembangunan wanita dan juga masyarakat. Adakah kerajaan akan
mengkaji semula kadar bantuan kewangan mengikut ciri-ciri demografi, geografi dan
pembangunan infra asas sesebuah kawasan? Sebagai contoh, di wilayah Sabah yang bukan
sahaja kekurangan dari semua segi malah mempunyai daerah-daerah yang termiskin, yang
paling banyak di Malaysia dan adakah pengelasan pendapatan sisi rumah B40 yang
menerima bantuan pada ketika ini mencerminkan situasi semasa pendapatan rakyat di
Malaysia? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Papar. Sila Yang Berhormat Timbalan Menteri.

Dato’ Hajah Siti Zailah binti Mohd Yusoff: Terima kasih Yang Berhormat atas
soalan yang dikemukakan. Kita di kementerian sentiasa peka dan memahami isu-isu yang
melibatkan terutama kumpulan sasar kita. Oleh sebab itulah kerjasama kita laksanakan
dengan pelbagai kementerian, pelbagai agensi, untuk membantu terutama melibatkan
golongan B40, bukan semata-mata di bawah kementerian kami melalui JKM, kita ada
pelbagai program termasuk program 2 Years Exit Program, Program MyKasih Kapital dan
Wanita Bangkit.
