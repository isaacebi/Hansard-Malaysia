DR. 1.8.2022 48

menstabilkan rantaian bekalan. Mengikut logiknya, apabila peranan dan fungsi telah
diperluaskan, maka bebanan kerja FAMA akan semakin bertambah dan berkemungkinan
penambahan kos kakitangan dan operasi akan berlaku.

01240

Justeru soalan saya, adakah kakitangan semasa akan digunakan bagi menguruskan
aktiviti pemasaran yang melibatkan komoditi ternakan? Jika ya, apakah kaedah yang akan
diguna pakai? Jika tidak, berapakah anggaran perjawatan baharu yang bakal diwujudkan?
Bagaimanakah kementerian dapat mengoptinumkan peranan dan fungsi Jabatan
Perkhidmatan Veterinar bagi membantu FAMA menjalankan fungsi dan tanggungjawab
baharu yang bakal dilaksanakan oleh FAMA kelak?

Tuan Yang di-Pertua, peranan FAMA dalam mengurangkan peranan orang tengah
sememangnya dapat memberikan kelegaan kepada petani dan penternak selama ini yang
ditindas oleh orang tengah yang mengambil produk mereka dengan harga yang murah.
Selain daripada itu, objektif kerajaan untuk memerangi orang tengah juga adalah untuk
memastikan rakyat dapat membeli produk pertanian dengan harga yang lebih murah dan
berpatutan.

Namun Tuan Yang di-Pertua, adakah kementerian sedar bahawa tidak semua pasar
tani FAMA yang menjual produk pertanian menawarkan harga yang murah. Kadang-kadang
banyak aduan yang diterima oleh rakyat yang menyatakan bahawa harga di pasar tani adalah
lebih mahal berbanding di pasar raya mahupun di kedai runcit. Ini menyebabkan rakyat akan
lebih memilih pasar raya untuk membeli produk keperluan harian.

Sehubungan dengan itu, soalan saya, apakah kaedah pemantauan yang dilakukan
oleh FAMA sendiri di pasar-pasar tani FAMA di seluruh negara? Apakah strategi kerajaan
bagi menarik minat lebih ramai rakyat berbelanja di pasar tani FAMA? Adakah kerajaan akan
mewujudkan jualan rakyat di setiap pasar tani FAMA khususnya bagi membantu golongan
B40 dan M40 yang tertekan dengan kos sara hidup yang tinggi pada hari ini termasuk harga
barangan kegunaan harian?

Tuan Yang di-Pertua, tidak dapat tidak, saya perlu menjawab dan wajib menyuarakan
suara-suara petani dan penternak di kawasan parlimen saya iaitu Parlimen Papar. Mereka
mengadukan kos operasi seperti harga baja dan harga racun yang semakin meningkat.
Sekiranya ini berterusan, maka ramai daripada mereka iaitu petani dan penternak yang akan
“gulung tikar’.

Sehubungan dengan itu, soalan saya, adakah kerajaan akan mempertimbangkan
permohonan para petani agar kerajaan memberikan subsidi atau bantuan baja dan racun dua
kali setahun untuk meringankan bebanan mereka ekoran kenaikan harga keperluan pertanian
ini? Apakah bantuan yang diberikan oleh kerajaan kepada petani di Daerah Papar bagi
meningkatkan pengeluaran pertanian mereka? Sekarang ini penanaman padi di Papar
sangat memerlukan jentera membajak dan jentera menuai.

Ketiga, bantuan yang diberikan FAMA kepada petani di Daerah Papar untuk
menaikkan kecekapan dan urus tadbir FAMA di Papar, saya mencadangkan agar kerajaan
dapat menambahkan kakitangan FAMA di Papar untuk tujuan penambah baik.
