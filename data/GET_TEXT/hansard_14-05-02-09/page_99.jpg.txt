DR. 1.8.2022 94

untuk menjalankan atau melaksanakan Skim Rent to Own kepada pencarum-pencarum di
mana mereka tidak perlu mengeluarkan jumlah simpanan secara pukal yang agak banyak.
Akan tetapi mereka boleh membayar pembelian rumah itu dengan secara konsep rent to own.
Ini memungkinkan angkatan tentera kita akan memiliki rumah mereka sendiri.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Haji Shabudin bin Yahaya [Tasek Gelugor]: Begitu juga saya ingin
menyebutkan di sini bahawa, oleh sebab sekarang ini kita melihat kos membiayai urusan
perubatan kesihatan begitu tinggi dan tentera tidak mempunyai jumlah hospital yang
mencukupi sebenarnya dan jarak yang begitu jauh, terutamanya kalau kita melihat contohnya
di utara tidak ada hospital melainkan satu hospital kecil di Sungai Petani tetapi hospital yang
besarnya di Lumut. Maka urusan untuk sampai mendapatkan rawatan di Lumut itu sendiri
pun sudah begitu jauh, memerlukan kos yang begitu tinggi dan sebagainya.

Jadi dalam hal ini, kalaulah Lembaga Tabung Angkatan Tentera mewujudkan satu
skim pembiayaan khas yang merupakan bantuan skim insurans percuma kepada pencarum-
pencarum Lembaga Tabung Angkatan Tentera, yang mana insurans ini lebih bersifat
insurans kesihatan.

Jadi, apabila pencarum-pencarum ini yang mencarum memberikan satu sumber
dana kepada Lembaga Tabung Angkatan Tentera melalui perolehan keuntungan pelaburan
dana ini, maka sebahagiannya kalau boleh difikirkan, berilah secara percuma satu skim
insurans kepada angkatan tentera dan juga pesara-pesara angkatan tentera bagi
mendapatkan rawatan kesihatan dengan pembiayaan insurans di hospital-hospital swasta
dan sebagainya.

Timbalan Yang di-Pertua [Dato’ Mohd Rashid Hasnon]: Masa sudah tamat Yang
Berhormat.

Datuk Haji Shabudin bin Yahaya [Tasek Gelugor]: Moga-moga dengan cara ini,
ramai pesara kita daripada angkatan tentera yang memerlukan rawatan khidmat kesihatan
ini, akan dapat menjalani satu kesejahteraan dalam kehidupan mereka apabila Lembaga
Tabung Angkatan Tentera menjadi tempat harapan mereka untuk mendapatkan bantuan
apabila Tabung Angkatan Tentera menyediakan insurans percuma kepada pencarum-
pencarum tersebut.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat.

Datuk Haji Shabudin bin Yahaya [Tasek Gelugor]: Sebenarnya banyak lagi tetapi
oleh sebab masa tidak mengizinkan, maka saya ingin mengambil kesempatan ini untuk
menyokong cadangan pindaan Rang Undang-undang Tabung Angkatan Tentera [Akta 101].
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tasek Gelugor. Seterusnya saya menjemput Yang Berhormat Pokok Sena. Lima

minit.
