DR. 1.8.2022 99

Pindaan kali ini juga memberikan kuasa untuk LTAT memperbadankan syarikat di
bawah seksyen baharu 24. Timbul kebimbangan kepada kita tentang pindaan baharu ini
yang jelas memberikan kuasa kelulusan secara terus kepada Menteri Pertahanan dan
Menteri Kewangan.

Untuk itu, adalah penting keadaan kewangan LTAT dibentangkan dalam Dewan yang
mulia ini bagi memastikan pelbagai kontroversi yang melanda LTAT sebelum ini tidak
berulang. Perkara ini penting bagi memastikan wang caruman para tentera untuk kegunaan
mereka selepas pencen tidak disalahgunakan.

Sebelum mengakhiri ucapan saya, suka saya untuk sampaikan di sini beberapa
keluhan daripada para veteran untuk diambil tindakan oleh pihak kementerian. Isu pemilikan
rumah, wajar untuk MINDEF mencari jalan untuk memastikan para pesara tentera diberikan
kemudahan seperti memiliki atau diberikan hak milik tanah. Selain daripada membangunkan
kem-kem tentera, wajar diberi penekanan untuk mewujudkan perumahan bagi pesara tentera
meneruskan kehidupan.

Pengurusan kewangan LTAT yang baik juga menambah dana bagi menyediakan
dana khusus kepada pesara tentera seperti dana pada musim perayaan sebagaimana yang
biasa diterima oleh penjawat lain. Insentif-insentif ini hanya boleh diberikan andai kata urus
tadbir LTAT diselia dengan penuh teliti dan berintegriti. Kita sering diingatkan dengan jasa-
jasa tentera dalam lagu evergreen, dengan izin, seperti

“Si baju hijau sedang bertugas, di perbatasan peluru tak bermata”. \tu dia punya lagu
yang evergreen-lah ya. “Inilah barisan kita...”. Itulah lagu-lagu semangat yang sering menjadi
siulan dan menaikkan semangat.

Namun, kadang-kadang sedih, sesetengah kehidupan veteran seperti “kais pagi
makan pagi’ dan ibarat “melukut di tepi gantang’. Sekian, fikir-fikirkan dan buatlah
perubahan. Tangga Batu menyokong. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Tangga Batu. Seterusnya saya menjemput Yang Berhormat Setiu. Lima minit.

5.15 ptg.

Tuan Shaharizukirnain bin Abd Kadir [Setiu]: Assalamualaikum warahmatullahi
wabarakatuh. Terima kasih Tuan Yang di-Pertua kerana memberikan ruang dan peluang
untuk turut sama membahaskan Akta Tabung Angkatan Tentera 1973.

Tuan Yang di-Pertua, pertamanya, Islam amat menggalakkan umatnya untuk
melaburkan wang mereka agar dapat membantu meningkatkan ekonomi diri sendiri,
masyarakat serta negara amnya. Namun, galakan di sini hendaklah dilakukan dan
dilaksanakan atas landasan dan juga dasar syariat yang telah ditetapkan oleh Islam melalui
Al-Quran, sunnah nabi dan juga pelbagai sumber hukum Islam yang lain.

Allah berfirman di dalam Al-Quran... [Membaca sepotong ayat Al-Quran] “Allah telah
menghalalkan jual beli dan mengharamkan riba.”

Hukum melabur saham adalah harus, namun ia mestilah disandarkan dengan
beberapa dawabit yakni syarak. Antaranya adalah mestilah melabur dalam pelaburan patuh
