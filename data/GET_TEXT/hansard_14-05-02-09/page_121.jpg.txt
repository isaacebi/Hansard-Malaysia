DR. 1.8.2022 116

Bagi saya dalam konteks ini, LTAT tidak ada menerima sebarang kerugian apa pun
dalam transaksi. Walaupun begini, Yang Berhormat Seremban, saya tidak hendak argue
sangat lagi sebab saya ada banyak...

Tuan Loke Siew Fook [Seremban]: Yang Berhormat, tidak ada kerugian sebab
Kerajaan Pakatan Harapan yang bayar balik kepada LTAT, itu yang menyebabkan tidak ada
kerugian kepada LTAT. Itu faktanya.

Dato’ Sri Ikmal Hisham bin Abdul Aziz: Okeylah, baiklah Yang Berhormat
Seremban. Boleh saya teruskan ya. Jadi, apa pun rang undang-undang ini Yang Berhormat
Seremban, dicadangkan saya rasa statement itu, semualah, tidak kiralah Pakatan Harapan
kah, waktu kerajaan dulu kah, kerajaan hari ini, semua kita menjaga kepentingan dan
kebajikan anggota tentera.

Oleh sebab itulah, rang undang-undang ini dicadangkan bagi memastikan proses
tadbir urus yang lebih baik di peringkat lembaga, di peringkat panel pelaburan dan juga di
peringkat pengurusan. Saya hendak menjawab tentang Yang Berhormat Pasir Salak.

Yang Berhormat Pasir Salak juga membangkitkan tentang kebajikan bekas tentera.
Berdasarkan kepada akta LTAT sekarang, mandat LTAT adalah tertumpu kepada kebajikan
pencarumnya yang terdiri daripada anggota yang sedang berkhidmat. Bagaimanapun, skop
dan fungsi berkaitan dengan kebajikan veteran dibuat melalui saluran lain seperti berikut.

Perbadanan Hal Ehwal Bekas Angkatan Tentera (PERHEBAT) memberi latihan
peralihan kepada anggota ATM yang akan tamat perkhidmatan. Kedua, Yayasan LTAT
memberikan biasiswa kepada anak-anak anggota ATM dan veteran. LTAT beroperasi
berdasarkan caruman kepada anggota ATM. Maka, sebarang faedah yang disalurkan
seharusnya ditumpu kepada anggota ATM.

Keutamaan LTAT adalah kepada pencarum. Ini adalah mandat. Walau
bagaimanapun, program khusus untuk kebijakan veteran akan dilaksanakan melalui Yayasan
Veteran.

Pembahas yang seterusnya iaitu daripada Yang Berhormat Tasek Gelugor mengenai
pengurusan keupayaan LTAT bagi mendapatkan sumber yang lebih.

Sumber dana LTAT bergantung kepada jumlah pencarum iaitu anggota-anggota
tentera aktif yang mana setiap tahun jumlah anggota angkatan tentera adalah pada jumlah
konsisten. Segala keuntungan setiap tahun akan disalurkan kepada pencarum melalui
dividen yang akan dilaburkan semula untuk menjana keuntungan seterusnya.

Pada waktu ini, had pengeluaran untuk pembiayaan perumahan sebanyak RM10,000
diberikan oleh LTAT adalah wajar kerana LTAT perlu menguruskan baki caruman ahli pada
ketika pencarum meninggalkan perkhidmatan agar jumlah baki yang dapat dikeluarkan tidak
terlalu kecil. Ini adalah kerana, purata perkhidmatan perajurit yang lain-lain pangkat yang
merupakan majoriti pencarum LTAT adalah pendek iaitu di antara 12 hingga 15 tahun.

Dalam cadangan Yang Berhormat Tasek Gelugor juga, bertanya untuk mewujudkan
skim pembiayaan khas skim insurans percuma bagi tujuan kesihatan kepada pencarum di
hospital swasta. Sejak tahun 1985, LTAT telah pun menawarkan kepada semua pencarum
secara automatik perlindungan di bawah skim faedah kematian dan hilang upaya. Tujuan
