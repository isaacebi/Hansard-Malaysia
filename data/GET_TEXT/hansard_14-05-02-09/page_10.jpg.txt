DR. 1.8.2022 5

Malah kita tengok banyak program yang disediakan juga di bawah kementerian-
kementerian lain termasuk di Kementerian Pembangunan Usahawan. Di atas meja-meja
Yang Berhormat-Yang Berhormat juga ada Program Usahawan 2022. Ini adalah juga untuk
bantuan kepada golongan mereka yang berminat dengan usahawan untuk keluar dari
kepompong kemiskinan, begitu juga degan melalui KPLB dan banyak lagi agensi lain.

Oleh sebab itulah Kementerian Pembangunan Wanita, Keluarga dan Masyarakat,
kita melaksanakan kerjasama dengan pelbagai agensi untuk melihat isu-isu termasuk juga
bukan sahaja agensi-agensi di bawah Kementerian Persekutuan, malah juga dengan
kerajaan-kerajaan negeri. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan Jawab Lisan seterusnya, saya ingin menjemput

Yang Berhormat Puan Hajah Natrah Ismail.

2. Puan Hajah Natrah binti Ismail [Sekijang] minta Menteri Kanan Pendidikan
menyatakan:
(a) impak jangka panjang terhadap pemansuhan peperiksaan UPSR

dan PT3 di sekolah rendah dan menengah ; dan

(b) bagaimana pencapaian pelajar dalam akademik dapat diukur
untuk kemasukan ke sekolah berasrama penuh atau ke kolej-kolej
bagi lepasan Tingkatan Tiga.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Tuan Yang di-Pertua. Pertama sekali saya mohon daripada Tuan Yang di-Pertua supaya
saya dapat mengambil sedikit masa untuk memberikan penjelasan tentang soalan ini kerana
soalannya memerlukan satu penjelasan yang lebih mendalam.

Timbalan Yang di-Pertua [Dato’ Mohd Rashid Hasnon]: Jangan lama-lama.

Datuk Dr. Mohd Radzi bin Md. Jidin: Tuan Yang di-Pertua, Kementerian Pendidikan
Malaysia sentiasa melaksanakan penambahbaikan kepada sistem pentaksiran dan penilaian
murid seiring dengan keperluan semasa. Dalam Sistem Pentaksiran Pendidikan
Kebangsaan, murid ditaksir melalui Pentaksiran Berasaskan Sekolah (PBS) dan peperiksaan
pusat.

Berikut pemansuhan Ujian Pencapaian Sekolah Rendah (UPSR) mulai tahun 2021
dan Pentaksiran Tingkatan Tiga (PT3) mulai tahun 2022, KPM memberi tumpuan kepada
pemerkasaan PBS melibatkan Pentaksiran Bilik Darjah, Pentaksiran Aktiviti Jasmani Sukan
dan Kokurikulum (PAJSK) serta Pentaksiran Psikometrik (PPsi). Untuk makluman Ahli Yang
Berhormat, PPS telah diperkenalkan lebih sepuluh tahun yang lalu iaitu mulai tahun 2011 di
peringkat sekolah rendah dan mulai tahun 2012 di peringkat sekolah menengah.

Pentaksiran ini bertujuan untuk menilai aspek intelek, emosi, rohani, jasmani dan
sosial selaras dengan Falsafah Pendidikan Kebangsaan. Dalam konteks Pentaksiran Bilik
Darjah (PBD) guru memantau perkembangan kemajuan dan penguasaan murid dalam
proses pembelajaran mereka termasuk kemahiran asas membaca, menulis dan mengira.
Dengan ini guru boleh merancang dan mengubah suai kaedah pengajaran dan pembelajaran

PdP bagi membantu setiap murid meningkatkan tahap penguasaan pembelajaran mereka.
