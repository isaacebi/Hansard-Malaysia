DR. 1.8.2022 18

Kita sebagaimana yang saya sebut tadi, kajian sedang berjalan untuk kita melihat
hasil program ataupun apa-apa isu yang berkaitan dengan isu ini supaya kita boleh tambah
baik di masa yang akan datang. Jadi setakat ini, tuala wanita pakai buang ini kita gunakan
untuk pelajar-pelajar di sekolah dan manakala tuala guna semula ini, kita utamakan kepada
kawasan-kawasan pedalaman sebab mereka susah untuk mendapat akses jauh dari kedai
ataupun tempat-tempat yang boleh membekalkan mereka dengan mudah. Jadi kita
menggunakan tuala wanita guna semula.

Saya setuju bagi pandangan Yang Berhormat tadi untuk kita melihat jauh ke depan
tentang penggunaan tuala wanita guna semula. Jadi kajian sedang dibuat dan insya-Allah
sekiranya ada peruntukan untuk akan datang, kita akan tambah baik lagi dari sudut
pemberian kit SERI ini kepada golongan remaja di seluruh negara yang memerlukan.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Ada tambahan yang ketiga? Sila Yang Berhormat Padang
Serai.

Tuan Karupaiya a/l Mutusami [Padang Serai]: Terima kasih Tuan Yang di-Pertua.
Terima kasih Yang Berhormat Timbalan Menteri.

Saya mohon kepastian daripada kerajaan. Adakah kerajaan ada hasrat untuk
memperkenalkan cuti haid bagi wanita yang mengalami haid yang teruk sehingga
menyukarkan menjalankan kerja? Mohon beri penjelasan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Ya. Terima kasih Yang
Berhormat Padang Serai. Sila Yang Berhormat Timbalan Menteri.

Dato’ Hajah Siti Zailah binti Mohd Yusoff: Terima kasih Yang Berhormat atas
soalan dikemukakan. Sebagaimana jawapan yang telah saya beri sebelum ini, setakat ini,
kerajaan tidak berhasrat untuk mengenakan cuti haid sebab cuti yang sedia ada telah
memadai. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Pertanyaan

jawab lisan seterusnya, saya ingin menjemput Yang Berhormat Permatang Pauh.

6. Puan Nurul Izzah binti Anwar [Permatang Pauh] minta Menteri Pertanian dan
Industri Makanan menyatakan setelah NAFAS lewat dalam menurunkan subsidi benih padi
kepada petani; apakah rasional serta jaminan kementerian penglibatan GLC, GLIC dan
agensi lainnya tidak akan mengganggu-gugat golongan penternak, pemborong dan
pengangkutan sedia ada.

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua. Terima kasih Yang Berhormat Permatang Pauh.

Untuk makluman Ahli Yang Berhormat, pada 1 Januari 2021, Pertubuhan Peladang
Kebangsaan (NAFAS) telah dilantik sebagai pengeluar dan pembekal tunggal untuk benih
padi sah. Ini bertujuan untuk melicinkan sistem pengedaran benih padi sah serta memastikan
benih padi sah dapat disampaikan kepada pesawah secara lebih cekap pada kos yang lebih
munasabah. Penglibatan NAFAS diharapkan dapat menambah baik sistem pengedaran dan
pembekalan benih padi sah memandangkan NAFAS sendiri merupakan gabungan induk

persatuan peladang dan pesawah.
