DR. 1.8.2022 47

Saya baru sahaja mendapat maklumat dari Sabah bahawa harga ayam pada hari ini
di Sabah terlalu tinggi berbanding dengan harga yang telah ditetapkan oleh kerajaan. Jadi,
saya mengharapkan kepada kerajaan, kepada kementerian supaya perkara ini dapat
diselaraskan atas keharmonian dan kepentingan rakyat keseluruhannya. Saya menyokong,
Tuan Yang di-Pertua. Terima kasih.

Dato' Ramli bin Dato' Mohd Nor [Cameron Highlands]: Terima kasih Yang
Berhormat Libaran. Dipersilakan Yang Berhormat Papar.

12.36 tgh.

Tuan Haji Ahmad bin Hassan [Papar]: Bismillahi Rahmani Rahim.
Assalamualaikum warahmatullahi wabarakatuh Tuan Yang di-Pertua. Terima kasih atas
peluang yang diberikan kepada Papar untuk sama-sama berbahas dalam rang undang-
undang ini. Pandemik COVID-19 yang melanda negara ini secara tidak langsung
mendedahkan kelompangan negara dalam pengurusan sekuriti makanan negara.

Saya bersetuju dengan kenyataan Yang Berhormat Menteri bahawa pada masa ini
tiada agensi khusus yang berfungsi dalam menjalankan aktiviti pemasaran ternakan.
Bayangkan Tuan Yang di-Pertua, selama 59 tahun sejak Malaysia ditubuhkan, sektor
penternakan ini telah diabaikan. Ini dibuktikan apabila kita melihat pada kadar tahap sara diri
SSL tahun 2019, pengeluaran negara bagi keperluan daging lembu untuk kegunaan domestik
hanyalah pada kadar 22.3 peratus, manakala daging kambing 11.8 peratus. Ini merupakan
satu angka yang menyedihkan.

Pun begitu, kerajaan telah mengambil langkah dengan memperkenalkan Dasar
Agromakanan Negara 2.0 bagi mengatasi masalah ini. Namun, saya agak skeptikal apabila
melihat kepada sasaran yang ditetapkan kerana jika kita lihat pada tahun 2030, kerajaan
menyasarkan SSL bagi daging lembu adalah pada kadar 50 peratus dan daging kambing
pula pada kadar 30 peratus. Ini kenaikan lebih dua kali ganda bagi tempoh 10 tahun.

Untuk menilai sama ada sasaran tersebut boleh dicapai atau tidak, kita lihat semula
Dasar Agromakanan Negara yang lepas iaitu yang dilaksanakan pada tahun 2011 hingga
tahun 2020. Jika kita lihat dan kaji SSL daging lembu disasarkan pada 32.7 peratus namun
hanya 21.7 peratus sahaja yang dicapai. Daging kambing pula disasarkan 30.9 peratus tetapi
hanya 10.7 peratus sahaja yang dapat dicapai. Ini membuktikan bahawa perasaan skeptikal
saya ada asasnya.

Tuan Yang di-Pertua, justeru itu saya ingin melontarkan soalan ini. Mengapakah DAN
1 dianggap gagal? Nyatakan sebab-sebabnya. Dua, apakah indicator ataupun faktor yang
diguna pakai dalam menetapkan sasaran bagi tahap sara diri SSL? Apakah strategi dan
langkah-langkah yang berlainan dengan DAN 1 berbanding dengan DAN 2 bagi memastikan
setiap sasaran yang ditetapkan oleh kerajaan, khususnya berkenaan dengan kadar taraf
hidup diri SSL berjaya dan tidak gagal seperti DAN 1?

Tuan Yang di-Pertua, menyentuh mengenai peranan FAMA yang akan diperkasakan
melalui pindaan kepada RUU hari ini, peranan FAMA telah diperluaskan dan merangkumi
pemasaran komoditi ternakan yang mana ia melibatkan proses pengedaran ke arah
