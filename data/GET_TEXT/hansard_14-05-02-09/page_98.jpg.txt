DR. 1.8.2022 93

1650

Jadi dalam hal ini, kalau kita lihat tadi Yang Berhormat Menteri telah pun menjelaskan
kepada kita tentang nilai tabungan dan juga jumlah pencarum yang begitu ramai melebihi
119,000 orang pencarum daripada angkatan tentera, telah menunjukkan bahawa Tabung
Angkatan Tentera ini adalah merupakan salah satu badan yang amat penting dalam urusan
untuk menjaga kebajikan dan pembangunan kepada angkatan tentera kita yang ada di
negara kita ini.

Jadi untuk tujuan tersebut, setelah 50 tahun Lembaga Tabung Angkatan Tentera ini
telah ditubuhkan dan kita melihat banyak perkara telah pun dilaksanakan. Namun begitu, apa
yang boleh kita simpulkan di sini juga bahawa kelebihan-kelebihan yang dinikmati oleh
angkatan tentera kita juga ditingkatkan dari semasa ke semasa. Justeru dengan itu, kita
menyokong terhadap cadangan pindaan rang undang-undang ini kerana dalam cadangan
pindaan ini telah pun menetapkan bahawa beberapa fleksibiliti yang dapat dikecapi oleh
angkatan-angkatan tentera kita yang mencarum di dalam Tabung Angkatan Tentera ini.

Di antaranya ialah meningkatkan jumlah nilai caruman mengikut keupayaan
pendapatan ataupun gaji angkatan tentera sendiri, yang mana ini memberi peluang kepada
mereka untuk menabung dalam jumlah yang lebih daripada apa yang mereka perlukan.
Begitu juga dengan kalau kita melihat daripada segi manfaat-manfaat lain, terdapat banyak
perkara yang telah pun digariskan terlebih dahulu.

Kalau kita melihat di sini di antaranya ialah perkara yang berkaitan dengan
pengeluaran pinjaman perumahan, pengeluaran kematian dan hilang upaya, pengeluaran
bagi kepada ibadah haji dan pendidikan. Ini adalah antara perkara yang ditawarkan oleh
Tabung Angkatan Tentera kepada pencarum-pencarum.

Namun begitu, saya ingin mengambil perhatian Yang Berhormat Menteri dan juga
Lembaga Tabung Angkatan Tentera, bahawa ada banyak perkara lagi yang boleh diterokai
oleh Tabung Angkatan Tentera untuk memberikan manfaat kepada angkatan tentera kita. Di
antaranya ialah berkaitan dengan kemudahan untuk mendapatkan pengeluaran bagi tujuan
pembelian rumah, umpamanya.

Dalam hal ini kalau kita melihat, pencarum-pencarum boleh mengeluarkan 40
peratus daripada nilai simpanannya bagi membeli rumah ataupun 10 peratus daripada kos
harta tersebut. Dalam hal ini kalau kita kaji secara teliti, kita akan mendapati bahawa kalaulah
simpanan itu ada lebih kurang RM100,000, maka 10 peratus cuma RM10,000. Kalaulah
harga rumah itu RM100,000, maka pencarum boleh mengeluarkan sebanyak RM40,000.
Jadi, jumlah yang dikeluarkan itu masih belum mencukupi untuk membolehkan pencarum
yang terdiri daripada angkatan tentera kita untuk mereka membuat pembelian rumah yang
berkenaan.

Justeru dengan sebab itu, dalam hal kebajikan daripada segi membeli rumah, saya
ingin mencadangkan kepada pihak Lembaga Tabung Angkatan Tentera supaya meneroka
sedikit lagi perkara ini dalam cara menawarkan Skim Rent to Own kepada angkatan tentera
yang menjadi pencarum. Jadi dalam hal ini, dengan simpanan ataupun perolehan Lembaga
Tabung Angkatan Tentera yang begitu banyak, mungkin sebahagiannya boleh digunakan
