DR. 1.8.2022 104

sebarang ancaman. Sehubungan itu, saya berpendapat gesaan yang lebih kuat perlu dibuat
bagi memastikan veteran ATM yang kebanyakan hidup melarat pada hari ini menerima
bantuan ini bagi meringankan beban kehidupan mereka dengan kadar yang segera.

Seterusnya Tuan Yang di-Pertua, saya mendapat maklum bahawa LTAT akan
meneroka pelaburan ekuiti antarabangsa pada suku ketiga atau keempat tahun ini dalam
usaha memaksimumkan pulangan kepada ahli. Bermula pada tahun ini, pengurus dana
persaraan angkatan tentera ini akan menembusi pasaran ekuiti antarabangsa sebagai
sebahagian strategi kepelbagaian aset pelaburannya. Bahkan LTAT bercadang membuat
pendedahan dalam ekuiti awam antarabangsa sebanyak 20 peratus daripada keseluruhan
peruntukan 50 peratus dalam pelaburan ekuiti yang ditetapkan di bawah sasaran peruntukan
aset.

Bagi mencerminkan LTAT sebagai pengurus dana persaraan berbanding dana
pelaburan, mereka akan mempelbagaikan aset pelaburan merentasi pelbagai sektor, kelas
aset dan geografi. Saya juga mendapat tahu fokus utama Pelan Transformasi LTAT 2019-
2023 yang dilaksanakan oleh kepimpinan LTAT pada waktu ini adalah terhadap pelaksanaan
pelan pemulihan pelaburan berpandukan kerangka Perumpukan Aset Strategik (Strategic
Asset Allocation). Soalan saya, sejauh manakah dasar pelaburan yang melibatkan...

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Yang Berhormat Tumpat, boleh tidak mencelah?

Dato’ Haji Che Abdullah bin Mat Nawi [Tumpat]: Sekejap, sekejap. Saya sudahkan
tajuk ini.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Okey.

Dato’ Haji Che Abdullah bin Mat Nawi [Tumpat]: Sejauh manakah dasar pelaburan
yang melibatkan ekuiti antarabangsa ini dijangka dapat memberi keuntungan kepada LTAT
di kala iklim ekonomi global masih belum stabil sepenuhnya? Saya juga ingin mengetahui
apakah perkembangan terkini pelan pemulihan pelaburan LTAT yang bermula pada tahun
2019 ini? Adakah sudah wujud indikasi positif dalam pemulihan ini? Okey, sila.

Timbalan Yang di-Pertua [Dato' Mohd Rashid Hasnon]: Sila Yang Berhormat
Beaufort.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Okey Yang Berhormat Tumpat, bersetuju kah kalau pelan pemulihan itu mesti
juga mahu mengambil kira bahawa apabila tentera-tentera kita ini bersara maka akan ada
mencukupi kewangan yang tersimpan itu untuk mereka meneruskan kehidupan? Ini kerana
pada masa kini kita tahu mereka ini kebanyakannya dalam keadaan yang miskin, susah,
rumah pun tidak ada dan sebagainya. Setuju kah?

Dato’ Haji Che Abdullah bin Mat Nawi [Tumpat]: Sudah tentulah Tumpat bersetuju
dengan apa sahaja perancangan yang membawa kebaikan dalam meningkatkan kebajikan

kepada para pesara ini.
