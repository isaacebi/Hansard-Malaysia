DR. 1.8.2022 101

01720

Sebelum saya panggil Yang Berhormat Labuan, saya ingin menambah dua lagi. Saya
ingin menyebutkan nama selepas Yang Berhormat Labuan, Yang Berhormat Tumpat,
kemudian Yang Berhormat Bukit Bendera, kemudian Yang Berhormat Baling dan tambahan
daripada Yang Berhormat Kota Raja. Yang Berhormat Timbalan Menteri akan menjawab 5.45
petang. Dipersilakan Yang Berhormat Labuan.

Tuan Karupaiya a/l Mutusami [Padang Serai]: Padang Serai tidak ada? Tuan Yang
di-Pertua, Yang Berhormat Padang Serai.

Timbalan Yang di-Pertua [Dato’ Mohd Rashid Hasnon]: Minta Yang Berhormat

Labuan dahulu.

5.20 ptg.

Datuk Rozman bin Isli [Labuan]: Tuan Yang di-Pertua, terima kasih di atas peluang
yang diberikan ke atas Labuan untuk sama-sama berbahas di dalam rang undang-undang
ini. Saya setuju dengan kenyataan yang dikeluarkan oleh Yang Berhormat Menteri bahawa
sudah tiba masanya simpanan persaraan anggota ATM yang teramat besar jasa dan
pengorbanannya kepada tanah air dijamin kerajaan sepenuhnya. Tiada sebab mengapa
tabung persaraan tentera tidak mendapat layanan sama rata seperti Kumpulan Wang
Simpanan Pekerja (KWSP), Kumpulan Wang Persaraan (KWAP), Tabung Haji dan
Perbadanan Tabung Pendidikan Tinggi Nasional (PTPTN).

Namun Tuan Yang di-Pertua, sejak dekad ini kita disajikan dengan pelbagai isu,
kontroversi dan skandal yang melibatkan pelaburan yang dibuat oleh LTAT dan anak-anak
syarikatnya. Sebagai contoh urus niaga tukar tanah, pembinaan kapal LCS, Sistem
Penguatkuasaan Automatik (AES) melalui pengambilan alihan syarikat konsesi ATES Sdn.
Bhd. dan Beta Tegap Sdn. Bhd. dan lain-lain pelaburan. Jika kita teruskan dengan cara lama,
kejadian-kejadian seperti ini terus berulang dan akan mengakibatkan kerajaan berterusan
menanggung kerugian yang besar dan paling terkesan semestinya perajurit-perajurit negara
yang berjuang mempertahankan negara.

Justeru, perkara 10 yang menggantikan seksyen 15 yang menetapkan bahawa
setiap pelaburan yang dibuat oleh LTAT akan dijamin kerajaan tidak boleh sesekali
disalahgunakan. Sebagai contoh jika LTAT melalui Boustead Holdings gagal menyiapkan
pembinaan kapal LCS dan akhirnya mereka disaman kerajaan. Jika LTAT tidak mampu
membayar, adakah kerajaan akan membayarkan saman tersebut atau adakah saman
tersebut akan dihapus kira? Jika perkara seperti ini boleh berlaku, adakah pada masa akan
datang LTAT akan dibenarkan terlibat dengan projek berkaitan kerajaan? Bagaimana pula
dengan reputasi LTAT kepada komuniti pelabur dan perniagaan asing?

Tuan Yang di-Pertua, saya mohon penjelasan kerajaan di mana bulan Mac yang lalu
kita telah didedahkan dengan Laporan Ketua Audit Negara 2021 yang menyatakan bahawa
Lembaga Tabung Angkatan Tentera tidak memulangkan caruman kerajaan_ berjumlah

RM695.05 juta kepada Kumpulan Wang Disatukan seperti yang dinyatakan dalam perenggan
