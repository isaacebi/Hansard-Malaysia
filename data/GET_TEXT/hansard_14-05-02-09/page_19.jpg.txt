DR. 1.8.2022 14

Pertama, Bank Negara Malaysia berpandangan bahawa kenaikan kadar OPR secara
beransur-ansur tidak akan memberi kesan yang ketara, di mana satu pertiga pinjaman oleh
golongan B40 adalah pada kadar tetap yang terdiri kebanyakannya oleh pinjaman pembelian
kereta dan pembiayaan peribadi. Bagi peminjam dengan peminjam kadar terapung (floating
rate) pula, kenaikan bayaran balik bulanan tidak akan meningkat secara ketara kerana pada
masa yang sama, kita kena ingat juga yang para pendeposit juga mendapat manfaat melalui
pulangan yang lebih tinggi.

Kerajaan menerusi Bank Negara Malaysia juga ingin menekankan bahawa pelbagai
program bantuan masih tersedia untuk golongan peminjam yang mudah terjejas (vulnerable
groups) dan ini termasuk kemudahan di bawah dana Bank Negara Malaysia untuk perniagaan
kecil dan sederhana dan juga bantuan bayaran balik pinjaman secara bersasar oleh bank
serta khidmat nasihat di bawah pelbagai program Agensi Kaunseling dan Pengurusan Kredit.

Kita ada buat simulasi juga tentang kesan pergerakan OPR ke atas bayaran
pinjaman. Misalnya, daripada kesan penurunan OPR pada tahun 2020, penjimatan bayaran
balik pinjaman perumahan oleh isi rumah terkesan daripada penurunan OPR sebanyak 125
mata asas atau BPS (basis points). Bagi pinjaman perumahan bernilai RM300,000 untuk
tempoh 35 tahun, pengurangan OPR sebanyak 125 mata asas mengurangkan bayaran balik
bulanan sebanyak RM219. Manakala bagi pinjaman perumahan bernilai RM500,000 untuk
tempoh yang sama, pengurangan tersebut adalah sebanyak RM366 sebulan.

Impak kenaikan OPR baru-baru ini sebanyak 50 mata asas pada tahun 2022 kepada
bayaran balik pinjaman perumahan oleh isi rumah, kita buat simulasi bagi pinjaman
perumahan bernilai RM300,000 untuk tempoh 35 tahun, kenaikan OPR sebanyak 50 mata
asas akan meningkatkan bayaran balik bulanan sebanyak RM85. Manakala bagi pinjaman
perumahan bernilai RM500,000 untuk tempoh yang sama, peningkatan tersebut adalah
sebanyak RM142 sebulan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua. Saya jemput Yang Berhormat
Tumpat.

Dato' Haji Che Abdullah bin Mat Nawi [Tumpat]: Terima kasih Tuan Yang di-
Pertua. Saya mendengar dengan teliti jawapan daripada Yang Berhormat Timbalan Menteri
tadi. Persoalan saya, Bank Negara dalam satu kenyataan pada awal tahun ini menyatakan
bahawa paras rizab antarabangsa memadai untuk membiayai 7.7 bulan import tertangguh
dan 1.2 kali jumlah hutang luar negeri jangka pendek. Jadi, sehingga akhir tahun ini, adakah
kita akan menyaksikan jumlah hutang luar negeri ini akan bertambah? Apakah langkah-
langkah spesifik kerajaan dalam mengatasi permasalahan ini?

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri, satu minit.

Tuan Haji Yamani Hafez bin Musa: Terima kasih soalan daripada Yang Berhormat
Tumpat. Mungkin untuk makluman Yang Berhormat, yang terkini rizab antarabangsa Bank
Negara Malaysia setakat 30 Jun 2022 yang terbaru ini adalah cukup untuk menampung 5.8
bulan import barangan dan perkhidmatan dan adalah 1.1 kali jumlah hutang luaran jangka
