DR. 1.8.2022 10

dalam aplikasi MySejahtera seperti sebelum ini. Dalam pada masa itu, bagi pengembara
yang tidak divaksinkan atau tidak melengkapkan vaksinasi, mereka perlu mengambil ujian
saringan COVID-19 sebelum berlepas dan semasa ketibaan ke Malaysia. Golongan ini juga
perlu menjalankan kuarantin kendiri selama lima hari.

Selanjutnya, menyedari manfaat besar yang diperoleh negara melalui kunjungan
pelancong China sebelum pandemik. MOTAC melalui Kementerian Luar Negeri,
bekerjasama dengan KLN, telah menyuarakan cadangan supaya Kerajaan Republik Rakyat
China (PRC) memberi keutamaan kepada Malaysia sebagai negara yang dibenarkan untuk
dikunjungi oleh rakyatnya apabila pintu sempadan negara berkenaan dibuka kelak.

Saranan ini juga dikemukakan oleh MOTAC kepada KLN untuk diajukan oleh
delegasi Malaysia di ruang, arena serta masa yang sesuai. Contohnya, dibangkitkan oleh
Yang Amat Berhormat Perdana Menteri atau Yang Berhormat Menteri Luar Negeri semasa
menghadiri mesyuarat atau pertemuan rasmi dua hala dengan rakan sejawat mereka dari
negara China. MOTAC akan sentiasa bekerjasama rapat dengan pelbagai pihak khususnya
KLN, Kementerian Pengangkutan Malaysia, Jabatan Imigresen Malaysia (JIM) dan lain-lain
bagi merintis penyelesaian terbaik dengan pihak Kerajaan Republik Rakyat China dengan
menyuarakan atau menyemarakkan semula hubungan kerjasama dan pertukaran pelancong
di antara Malaysia dan China pada masa hadapan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri. Sila soalan tambahan, Yang Berhormat Kinabatangan.

Datuk Seri Bung Moktar bin Radin [Kinabatangan]: Terima kasih, Tuan Yang di-
Pertua. Yang Berhormat Timbalan Menteri, memandangkan China masih lagi menutup
border dia jadi apakah kerajaan mempunyai perancangan jangka panjang, jangka pendek,
jangka sederhana dan mencari negara-negara sumber yang mampu mendatangkan
pelancongnya yang ramai dan untuk memastikan industri pelancongan di negara kita ini
berkembang segar-bugar seperti biasa. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Kinabatangan. Sila, Yang Berhormat Timbalan Menteri satu minit.

Datuk Seri Dr. Santhara: Terima kasih atas soalan yang telah diberikan oleh Yang
Berhormat Kinabatangan. Terima kasih atas soalan tambahan tadi. Kita mempunyai pelan
strategi dan juga pemasaran Tourism Malaysia. Contohnya, kita ada sasaran jangka pendek
dari tahun 2022 hingga 2023 iaitu mempertingkatkan penjenamaan Malaysia Truly Asia dan
juga Cuti-cuti Malaysia serta kita juga memberikan insentif dan geran kepada penggiat
industri tempatan untuk mempromosikan Malaysia sebagai destinasi pelancongan.
Manakala dari sasaran jangka sederhana pula sehingga tahun 2024, tempoh bagi
meletakkan semula Malaysia sebagai destinasi pelancongan pilihan utama di rantau ini dan
pada tempoh ini dijangka industri pelancongan global akan beroperasi sepenuhnya.

Oleh yang demikian, Tourism Malaysia (TM) akan mempergiatkan segala inisiatif
pemasaran bagi mencapai jumlah ketibaan dan juga pendapatan pelancong dalam tahap pra-

pandemik ini. Manakala sasaran jangka panjang pula iaitu tahun 2025 hingga 2026,
