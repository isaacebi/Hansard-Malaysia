DR. 1.8.2022 26

pemborongan dan peruncitan. Kita ada federasi berasaskan kepada pelancongan,
perniagaan negeri dan kesihatan. Kita ada federasi koperasi perkhidmatan kewangan. Kita
ada koperasi berasaskan kepada perladangan. Kita ada koperasi berasaskan federasi
berasaskan kepada harta tanah, industri dan kita juga ada koperasi yang disebut tadi
berasaskan kepada pertanian industri asas tani.

Jadi kepada Yang Berhormat, menjawab kepada soalan itu, apakah kelebihan bila
kita menubuhkan koperasi-koperasi secara konsortium ataupun federasi? Pertama, kita
melaksanakan satu projek secara besar-besaran. Kedua, sebagaimana Yang Berhormat
sebut tadi, kita hendak mengelak penindasan dan manipulasi orang tengah. Kemudian yang
ketiga, kita hendak memantapkan jaringan perniagaan, kita hendak membuat pembelian
secara pukal untuk menikmati harga yang lebih rendah, kita perlukan satu sumber modal
yang lebih kukuh bila kita gabung-gabungkan koperasi ini dan ada pakej inisiatif kewangan
yang dibuat oleh SKMM.

Jadi yang ini, sebagaimana saya sebut antara objektif penubuhan federasi ini adalah
untuk membentuk satu sinergi gerakan. Koperasi menerajui kepelbagaian faktor ekonomi
berasaskan kepada konsep payung.

Timbalan Yang di-Pertua [Dato' Mohd Rashid Hasnon]: Minta rumuskan.

Datuk Muslimin bin Yahaya : Kita setuju dengan saranan daripada Yang Berhormat
Lumut bahawa koperasi perlu digabungkan supaya mereka lebih kukuh dan mampu memberi
saingan ataupun pulangan kepada ahli dan kepada rakyat. Terima kasih kepada Yang
Berhormat.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Soalan tambahan kedua saya menjemput Yang Berhormat— saya
tengok Yang Berhormat Ledang tadi. Sila Yang Berhormat Ledang.

Dato’ Haji Che Abdullah bin Mat Nawi [Tumpat]: Sepatutnya belah sini kan?

Timbalan Yang di-Pertua [Dato' Mohd Rashid Hasnon]: Saya tengok dua-dua
telah pun menanya tadi. Saya beri peluang Yang Berhormat Ledang, yang belum menanya
lagi.

Tuan Syed Ibrahim bin Syed Noh [Ledang]: Terima kasih Tuan Yang di-Pertua.
Soalan saya berkenaan dengan industri ayam yang melibatkan sektor koperasi terutamanya
NAFAS dan juga ANGKASA. Kita dimaklumkan baru-baru ini, Perdana Menteri ada
menyebutkan bahawa ANGKASA dan NAFAS diberikan ruang untuk membuat penglibatan
mereka dalam industri ternakan ayam untuk menjamin sekuriti makanan.

Soalan saya ialah apakah perkembangan penglibatan mereka ini. Bagaimanakah
mereka melibatkan koperasi-koperasi lain di peringkat negeri-negeri berkenaan dengan
industri ternakan ayam ini? Keduanya ialah apakah jaminan kerajaan supaya tidak berlaku
kerugian seperti mana berlaku kerugian dalam tahun-tahun sebelum ini di mana penglibatan
koperasi sebenarnya akhirnya menyebabkan kerugian dan memberikan satu mudarat kepada
anggota-anggota koperasi. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Ledang. Sila Timbalan Menteri, satu minit.
