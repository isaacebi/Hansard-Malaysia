DR. 1.8.2022 62

berkenaan. Usaha ini bertujuan bagi memastikan bekalan ternakan sentiasa ada serta
rangkaian bekalan yang tidak terganggu kerana semuanya bernaung di bawah FAMA.

Selain itu juga dengan tindakan ini, dilihat bakal membantu golongan penternak
terutama penternak kecil-kecilan yang selama ini terganggu ekoran harga pasaran komoditi
ternakan yang tidak stabil. Jika FAMA diberi peranan ini ia boleh membantu penternak kecil
dengan memantau gerak kerja dan membantu daripada segi pasaran. Kita sangat berharap
dengan tindakan ini, masalah terputus bekalan tidak lagi akan berlaku terutamanya setiap
kali pada musim perayaan. Tindakan agresif perlu dijalankan oleh agensi yang bakal
bertanggungjawab seperti FAMA bagi memastikan rakyat tidak lagi perlu berdepan dengan
masalah yang sama saban tahun.

Selain daripada bekalan ternakan terputus, kita juga mengharapkan FAMA ke depan
nanti dapat memastikan tiada permainan harga apabila tiba musim perayaan. Kita sudah
seperti dapat menjangka apabila musim perayaan, harga lembu dan ayam terutamanya akan
meningkat berkali-kali ganda. Jadi, kita sangat berharap dengan campur tangan FAMA dalam
hal ini, perkara ini tidak lagi akan berlaku.

Tuan Yang di-Pertua, penglibatan FAMA juga dilihat mampu mengukuhkan
kerjasama strategik bersama industri mahupun secara langsung melalui pembelian di
peringkat ladang. Adalah disasarkan dengan pindaan ini akan dapat memacu pembangunan
sektor ternakan bagi menjamin keselamatan makanan negara. Ini secara tidak langsung turut
meningkatkan sumbangan sektor agromakanan kepada KDNK negara melalui pemerkasaan
penternak kecil dan semi komersial.

Saya juga merasakan sudah tiba masanya untuk FAMA menjadi satu badan bebas
yang bergerak sendiri dengan sedikit pegangan kerajaan supaya matlamat asal penubuhan
tercapai. Hal ini bagi membolehkan FAMA mengurus selia sendiri kewangan mereka tanpa
mengharapkan bantuan daripada kerajaan sepenuhnya.

Saya ingin membawa sidang Dewan dengan melihat satu isu dalam kalangan petani
kita. Sebagai contoh, tanaman halia madu dan beberapa tanaman sayuran lain. Semasa
proses menanam harga jualan agak mahal dan ini memberi semangat kepada petani untuk
meneruskan tanaman ini tetapi bila tiba musim menuai harga jatuh menjunam daripada harga
asal. Para petani tidak mempunyai pilihan selain menjual juga kepada FAMA. Semasa inilah
timbul pemborong besar yang menawarkan harga yang sedikit lebih tinggi kepada mereka
dan petani terpaksa juga menjualnya daripada rugi besar.

Secara tidak langsung, FAMA kehilangan sumber untuk dipasarkan kepada
pemborong besar seperti pasar raya dan menyebabkan kerugian yang tinggi kepada FAMA.
Ketidakstabilan harga pasaran membuatkan petani perlu menanggung kerugian yang tinggi.
Sewajarnya petani diberi jaminan agar hasil tanaman mereka akan mendapat tempat di
pasaran. Saya sangat berharap pihak FAMA dapat membantu para penternak dan petani di
negara kita agar mereka ini mampu untuk pergi lebih jauh.

Terakhir, kita mohon supaya dalam tempoh sekarang ini peruntukan tambahan
kepada FAMA supaya dapat melaksanakan semua program yang telah dirancang dan
memberi manfaat kepada masyarakat, khususnya petani dan penternak. Dengan
