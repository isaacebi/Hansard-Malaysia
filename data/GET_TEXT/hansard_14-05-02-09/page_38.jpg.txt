DR. 1.8.2022 33

iaitu lembu dan sejenis dengannya, kambing biri-biri, rusa, arnab dan ternakan unggas seperti
ayam, puyuh dan itik dalam rang undang-undang tersebut.

Selain itu, pindaan Akta 141 bermatlamat untuk memberi kuasa kepada FAMA
menstabilkan rantaian bekalan bagi komoditi ternakan yang memberi kesan langsung kepada
keupayaan modal dan pasaran terutama bagi pengeluar kecil dan sederhana. Penglibatan
FAMA sama ada melalui pengaturan pasaran dengan pengukuh kerjasama strategik
bersama industri mahupun secara langsung melalui pembelian di peringkat ladang.

Sebenarnya, semasa penubuhan FAMA pada 1965, peranan FAMA dalam
pemasaran keluaran pertanian juga merangkumi haiwan-haiwan ternakan sama ada hidup
ataupun disembelih dan hasilannya. Walau bagaimanapun kuasa ini telah diserahkan kepada
Maju Ternak yang ditubuhkan melalui Akta Lembaga Kemajuan Perusahaan Haiwan Negara
pada tahun 1973. Namun, apabila Maju Ternak dibubarkan melalui Akta Lembaga Kemajuan
Ternakan Negara (Pembubaran) 1983 [Akta 292] pada 1983, tiada agensi yang
bertanggungjawab dalam pemasaran ternakan.

Justeru, kini tanggungjawab ini seharusnya dikembalikan semula kepada FAMA.
FAMA diperbadankan pada 1965 sebagai agensi kerajaan bagi menyelia, menyelaras,
mengawal dan mempertingkatkan pemasaran keluaran pertanian di Malaysia termasuk
mengimport dan mengeksport keluaran pertanian, memberi kemudahan kredit untuk
pemasaran serta melaksanakan apa-apa aktiviti yang berkaitan dengan pemasaran. Secara
mudahnya, FAMA adalah pelengkap dalam pasaran untuk melaksanakan fungsi pemasaran
yang tidak berorientasikan keuntungan.

FAMA berperanan sebagai alternatif pemasar utama kepada pengeluar kecil dan
semi komersial untuk memasarkan produk mereka yang mana secara tidak langsung dapat
mengurangkan atau menghindari manipulasi orang tengah. Selama ini, peranan FAMA
terserlah untuk membantu pemasaran keluaran pertanian bukan sahaja membeli malah
sebagai pemudah cara dan memberikan khidmat nasihat kepada petani. Kerjasama erat
dengan jabatan dan agensi lain seperti DOA, Lembaga Pertubuhan Peladang dan Lembaga
Perindustrian Nanas untuk pengeluaran memudahkan FAMA memberi fokus kepada jaminan
pasaran dalam Program Ladang Kontrak MAFI.

Melalui program ini, FAMA bersama pengeluar menandatangani perjanjian jual beli
dengan izin, forward agreement (FA) untuk memastikan hasil petani dapat dibeli pada harga
pasaran dan juga diberi insentif harga lantai sekiranya berlaku kejatuhan harga akibat
lambakan di pasaran.

Setakat 30 Jun 2022, terdapat 1,838 orang pengeluar yang terlibat secara aktif.
Manakala sebanyak 275 FA telah ditandatangani yang dijangka dapat memasarkan 4,307
metrik tan keluaran pertanian dengan anggaran nilai sebanyak RM11.03 juta. Semasa PKP,
walaupun kerajaan tidak menyekat pengedaran produk agromakanan, penternak kecil
terutamanya mengalami masalah pemasaran dan pengedaran hasil keluaran mereka. FAMA
telah melaksanakan Pasar Segar Terkawal (PST) di Pasar Tani Kekal, Myfarm Outlet serta
lokasi terpilih dengan pelbagai kaedah pembelian seperti penghantaran ke rumah, pre-order,
drive-thru serta walk-in.
