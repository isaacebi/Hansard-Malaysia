DR. 1.8.2022 57

sebagainya. la mempunyai satu ekosistem yang jauh lebih besar daripada Dasar
Agromakanan Negara kita.

Oleh itu, saya minta supaya FAMA ini diberikan satu positioning, satu kedudukan
yang jelas supaya apabila kita memasuki industri ternakan, kita boleh membantu dan
bukannya FAMA bersaing dengan industri private sector dan melaksanakan dasar-dasar
perlindungan makanan, kerana ini akan menyebabkan pihak sektor swasta hilang competitive
advantage kerana campur tangan FAMA, campur tangan sektor awam dalam sebuah industri
ekonomi yang memang boleh mendatangkan keuntungan yang besar.

Oleh itu, saya meminta Timbalan Menteri atau Menteri apabila menggulung nanti
memberikan satu sasaran ataupun satu gambaran yang jelas tentang FAMA ini. Sekian,
terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Dungun, silakan.

2.45 ptg.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh dan selamat petang. Terima kasih Tuan Yang di-Pertua kerana
membenarkan saya untuk membahaskan Rang Undang-undang Lembaga Pemasaran
Pertanian Persekutuan (Pindaan) 2022 pada kali ini.

Tuan Yang di-Pertua, tujuan utama pindaan ini adalah untuk meminda Akta Lembaga
Pemasaran Pertanian Persekutuan 1965 [Akta 141]. FAMA merupakan sebuah agensi
pemasaran di bawah Kementerian Pertanian dan Industri Makanan yang bertanggungjawab
dalam pemasaran produk agromakanan seperti sayur-sayuran dan buah-buahan serta
produk-produk industri asas tani.

Saya ingin untuk melihat kepada kepentingan selaku agensi kerajaan, FAMA
mempunyai kemampuan dari segi pentadbiran dan kewangan secukupnya bagi membantu
pemasaran hasil pertanian. Soalan saya, adakah kementerian merancang untuk
menganjurkan pasar jualan setiap hari di semua daerah di seluruh negara bagi mengelakkan
berlakunya lambakan hasil pertanian yang tidak terjual oleh para penjual dan petani?

Seterusnya, kita mengimbau kembali pada tahun 2017, FAMA telah merancang
untuk mewujudkan sehingga 1,000 tapak pasar tani di seluruh negara menjelang tahun 2020.
Soalan saya, adakah rancangan ini telah mencapai sasarannya? Saya berpendapat FAMA
boleh membeli sebanyak mungkin sayur, ayam, daging dan ikan dari ladang dan jeti dan jual
kepada pengguna dan kemudiannya dijual di pasar-pasar di seluruh daerah ini bagi
membantu penjualan hasil pertanian.

Seterusnya dalam peringkat dasar ini, saya juga ingin untuk mengetahui, bagaimana
kementerian memperkasakan peranan FAMA pada waktu ini dalam memastikan bekalan
makanan dalam negara mencukupi? Pada waktu ini, negara kita masih lagi ketiadaan agensi
khusus yang bertanggungjawab untuk jaminan bekalan makanan ketika beberapa buah
negara lain telah menubuhkan agensi yang sama bagi menangani isu tersebut termasuk
Singapura yang mempunyai agensi makanan Singapore Food Agency (SFA) sejak 1 April
2019.
