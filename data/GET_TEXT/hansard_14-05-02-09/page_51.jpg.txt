DR. 1.8.2022 46

negara kita ini akan dapat menghasilkan produk yang baik dan juga akan dapat membekalkan
tahap sara diri kita yang lebih baik pada masa yang akan datang. Terima kasih.
Dato' Ramli bin Dato' Mohd Nor [Cameron Highlands]: Terima kasih Yang

Berhormat Pokok Sena. Dipersilakan Yang Berhormat Libaran.

12.31 tgh.

Datuk Zakaria bin Mohd. Edris @ Tubau [Libaran]: Terima kasih Tuan Yang di-
Pertua kerana memberi peluang kepada Libaran untuk membahaskan pindaan Rang
Undang-undang Lembaga Pemasaran Pertanian Persekutuan 1965. Pindaan Rang Undang-
undang Lembaga Pemasaran Pertanian Persekutuan (Pindaan) 2022 hari ini bertujuan
memberi kuasa kepada agensi FAMA mendengar serta mengedar dan memasarkan komoditi
ternakan dalam pasaran negara.

FAMA juga ditubuhkan di bawah Akta 141 dan merupakan juga sebuah agensi
pemasaran di bawah MAFI. Semenjak penubuhannya, ia bertanggungjawab dalam
pemasaran, juga dalam agromakanan seperti sayur-sayuran, buah-buahan dan bunga-
bungaan serta produk-produk industri makanan dan asas tani.

Tuan Yang di-Pertua, selaras dengan Dasar Agromakanan Negara 2.0 (2021-2030),
saya percaya bahawa sistem makanan secara berterusan memainkan peranan yang penting
dalam masyarakat manusia supaya memastikan pemakanan harian dan psikologi serta
kemandirian manusia dapat jua dipenuhi.

Tuan Yang di-Pertua, dengan peralihan ekonomi dunia kepada landskap yang
sentiasa dinamik lagi kompetitif, yang ketika ini juga mengalami tekanan pandemik global dan
seterusnya mengganggu ekonomi negara dan punca pendapatan individu. Jadi, dalam
keadaan seperti ini, sekuriti pemakanan juga merupakan tumpuan utama yang akan
mempengaruhi pembangunan jangka panjang negara. Saya percaya bahawa pindaan Akta
141 ini dapat mengukuhkan lagi tanggungjawab FAMA sebagai sebuah agensi pemasaran.

Jadi, hal yang demikian adalah penting kerana pindaan ini akan membolehkan
kepada FAMA bukan sahaja membuat pemasaran agromakanan malah termasuk pemasaran
untuk komoditi makanan ternakan. Ini secara langsung membolehkan juga FAMA memainkan
peranan untuk menstabilkan rantaian bekalan makanan komoditi ternakan. Ini bagi
memastikan bekalan sentiasa berada dalam pasaran serta rantaian bekalan tidak terganggu.

Tuan Yang di-Pertua, walau bagaimanapun, memandangkan tanggungjawab yang
dipikul oleh FAMA juga bertambah berat, pihak FAMA haruslah merangka pengaturan
pemasaran yang terperinci supaya rakyat dapat menikmatinya serta strategi-strategi yang
berkesan dengan pengeluaran kecil dan sederhana serta peladang, supaya matlamat
disasarkan dapat dicapai juga sekuriti makanan negara terjamin.

Saya amat mengharapkan supaya kerajaan pada hari ini akan dapat menstabilkan
harga ayam dan sebagainya untuk kepentingan rakyat di seluruh negara. Juga harga-harga
barang ini termasuklah juga ayam dan lain-lain ini supaya dapat diselaraskan harga Sabah,

Sarawak dan Semenanjung.
