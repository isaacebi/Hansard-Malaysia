DR.28.09.2021 35

tentang mutu pendidikan, pastikan anak-anak yang di desa, miskin bandar itu diberikan
perhatian. Pastikan kemudahan itu dan kemudahan asas disamakan.

Kalau Yang Berhormat Pontian tanya semasa saya menjadi Menteri Kewangan,
tumpuan dan lonjakkan itu sudah boleh dilihat di dalam rekod. Walaupun tidak mampu
menyelesaikan semua dalam beberapa tahun.

Yang saya nak tekankan di sini, di antara kenyataan— sebab itu kita harus jangan
mengandaikan apa yang diunjurkan ‘kelunakan bicara’ itu sebenarnya dapat
diterjemahkan dalam bentuk amal dan tindakan.

Saya beri contoh satu lagi, Yang Amat Berhormat Perdana Menteri menyebut
semalam 10,317 orang diisytiharkan muflis di antara Mac 2020 sehingga 2021, dan 1,246
syarikat perniagaan terpaksa tutup. Akan tetapi pada 11 November 2020, Yang Berhormat
Menteri Pembangunan Usahawan dan Koperasi pada masa itu, Dato’ Sri Dr. Haji Wan
Junaidi bin Tuanku Jaafar menyebut di Parlimen, syarikat yang gulung tikar sebanyak
30,000 di antara Mac 2020 sehingga September 2020. Kita dengar estimate daripada
industri kecil dan sederhana (IKS), Persatuan SME bahawa 500,000 SME yang tertekan
untuk tutup.

Jadi, sekali lagi kenyataan ini yang dibuat oleh Yang Amat Berhormat Perdana
Menteri itu harus dikaji semula, diberi penjelasan kerana bercanggah dengan kenyataan
Yang Berhormat Menteri dan bercanggah dengan kenyataan yang ada, termasuk
daripada laporan SME.

Dr. Maszlee bin Malik [Simpang Renggam]: Yang Berhormat Port Dickson.

Timbalan Yang di-Pertua [Dato’ Mohd Rashid Hasnon]: Silakan Yang
Berhormat Simpang Renggam.

Dr. Maszlee bin Malik [Simpang Renggam]: Terima kasih Yang Berhormat Port
Dickson. Terima kasih Tuan Yang di-Pertua. Saya tertarik dengan apa yang ditimbulkan
oleh Yang Berhormat Pontian berkaitan yang beliau katakan sebagai ‘golongan cicir’.
Sebenarnya bukan ‘golongan cicir’. Mereka yang tak masuk tertiary education tidak
semestinya cicir. Namun, kecenaan tersebut perlu diberikan perhatian dan perlu kita rujuk
kepada Bab 10, di RMKe-12 ini. Saya agak tertarik.

Sebelum ini Yang Berhormat Port Dickson telah timbulkan ketika perbahasan
Titah Diraja dan juga ketika bertanyakan kepada Yang Berhormat Menteri Kerja Raya iaitu
berkaitan TVET, yang mana TVET sebenarnya boleh menjadi game changer untuk
merubah keadaan, mengangkat ekonomi golongan B50 pada waktu ini dan juga mereka
yang tidak dapat meneruskan pendidikan tertiary.

Saya telah lalui apa yang dibawakan dalam RMKe-12, nampak begitu dengan izin
impressive terhadap usaha untuk menaik taraf TVET namun, perlu ada keselarasan
antara usaha menyingkapi dan menangani kemiskinan dengan TVET. Itu yang pertama.

Yang kedua, seperti mana Yang Berhormat Port Dickson pernah timbulkan
dahulu, TVET perlulah industrial-led, dipacu, diterajui oleh industri. Ya, kita akur bahawa
kerajaan tubuhkan Majlis TVET Negara, namun ia perlu diterajui oleh industri. Baru ia
boleh berkesan. Industri harus dipandu oleh RMKe-12 dengan sasaran kembali kepada
yang Yang Berhormat Port Dickson tekankan tadi, menyingkapi, menangani kemiskinan
supaya kita boleh gunakan TVET sebagai wahana mengeluarkan rakyat daripada
pengangguran dan juga kemiskinan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Simpang Renggam. Silakan, nak beri peluang kepada...

Tuan Haji Akmal Nasrullah bin Mohd Nasir [Johor Bahru]: Yang Berhormat
Port Dickson, saya minta laluan selepas Yang Berhormat Simpang Renggam.

Timbalan Yang di-Pertua [Dato’ Mohd Rashid Hasnon]: Silakan Yang
Berhormat Johor Bahru.

Tuan Haji Akmal Nasrullah bin Mohd Nasir [Johor Bahru]: Terima kasih
kepada Tuan Yang di-Pertua. Terima kasih kepada Yang Berhormat Port Dickson.
