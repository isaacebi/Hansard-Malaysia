DR.28.09.2021 77

seperti KWSP dan PERKESO bersama syarikat gig, Foodpanda dan Grab sangat dialu-
alukan dalam mendaftarkan rakan penghantar p-hailing dan e-hailing sebagai satu pakej
melindungi dan keuntungan kepada pekerja gig jangka panjang.

Tuan Yang di-Pertua, di bawah fokus RMKe-12 ini, antara fokus utama ialah
menambah baik sistem pendidikan negara sebagai lonjakan teras kepada negara beralih
kepada berpendapatan tinggi serta mewujudkan pembangunan bakat. Dalam hal ini,
kerajaan menyatakan antara langkah utama untuk dilaksanakan ialah membina sekolah
dan sekolah baharu serta meningkatkan bangunan sekolah yang daif dengan lebih
kondusif adalah sangat dialu-alukan.

Saya ingin menyuarakan khususnya di kawasan saya iaitu pembinaan dua buah
sekolah iaitu sekolah rendah dan sekolah menengah di Seri Iskandar. Dengan
peningkatan penduduk ataupun murid-murid yang memerlukan kepada sekolah dan
tempat. Memerlukan dua sekolah tersebut iaitu sekolah rendah dan sekolah menengah.

Tuan Yang di-Pertua, antara yang ditekankan dalam fokus RMKe-12 ialah
memperkukuhkan sistem penjagaan kesihatan dan memastikan rakyat sihat dan produktif.
Oleh itu, saya hendak bertanya kepada Kementerian Kesihatan Malaysia, meneliti semula
perancangan untuk membina hospital dan klinik kesihatan awam di seluruh negara.
Antara keperluan yang mendesak ialah di kawasan Parlimen saya Parit iaitu membina
pembinaan baharu Klinik Kesihatan Parit. Pada masa ini, keadaan klinik kesihatan yang
agak lama dan memerlukan kepada yang baharu. Untuk itu saya mohon kepada kerajaan
untuk memasukkan di dalam RMKe-12 ini.

Seterusnya Tuan Yang di-Pertua, hampir 64 tahun negara mencapai
kemerdekaan dan meskipun pahit untuk ditelan, hakikatnya masyarakat bumiputera masih
belum setanding dengan kaum lain di negara ini terutama dari sudut ekonomi. Keadaan
ini juga di sebalik pelbagai agenda bumiputera yang dilaksanakan sebelum ini agar
masyarakat bumiputera setidak-tidaknya mampu “berdiri sama tinggi, duduk sama
rendah” dengan kaum-kaum yang ada di dalam negara kita.

Paling ketara isu kemiskinan yang masih menghantui masyarakat bumiputera
dengan insiden kemiskinan yang sering diperkatakan. Ekuiti bumiputera juga dalam
keadaan yang agak lemah antara yang terendah sejarah dalam negara iaitu 16.2 peratus
pada tahun 2020, berbanding 23 peratus pada tahun 2011 dan 19.3 peratus pada tahun
1990.

Saya ingin bertanya, apakah status setakat ini mengenai kewujudan Majlis
Kemakmuran Bumiputera yang dipengerusikan sendiri oleh mantan Yang Amat
Berhormat Perdana Menteri yang dikatakan sebagai langkah proaktif dalam kerangka
mempercepatkan pemerkasaan ekonomi bumiputera? Kita terlalu banyak dimomokkan
dengan wawasan bagi mendukung inisiatif merapatkan jurang ekonomi bumiputera
dengan kaum lain.

Namun, apakah jangkaan ini memberi kesan positif kepada bumiputera
sedangkan dahulu kita juga telah melaksanakan Dasar Ekonomi Baru dan Wawasan
2020? Apakah negara mempunyai satu formulasi yang lebih tinggi impaknya terutamanya
di dalam Majlis Pemulihan Negara dan adakah satu keperluan bagi model baharu
pembangunan ekonomi bumiputera?

Tuan Yang di-Pertua, saya juga mendapati kerajaan turut menekankan agar
merapatkan jurang pendapatan dalam rancangan pembangunan negara tahun 2021
sehingga tahun 2025. Saya mengalu-alukan keputusan kerajaan menjadikan
pembasmian kemiskinan tegar sebagai antara agenda utama dalam RMKe-12, khususnya
mewujud unit khusus bagi tujuan berkenaan pada setiap peringkat termasuk daerah untuk
menyelaras pangkalan data, program dan inisiatif secara bersepadu.

Saya ingin bertanya dalam hal penyelarasan pangkalan data dan sebagainya.
Sejauh manakah penglibatan Ahli-ahli Parlimen itu sendiri dan adakah kerajaan
menggunakan data bersifat dinamik bagi membolehkan maklumat kemiskinan sentiasa
diperbaharui dan terkini? Pada masa ini data sedia ada terlalu statik. Contohnya, daripada
20 peratus M40 yang jatuh ke B40 ketika pandemik, kebanyakan nama tiada dalam data
sedia ada sekali gus tidak layak mendapat bantuan dan berlaku ketirisan.
