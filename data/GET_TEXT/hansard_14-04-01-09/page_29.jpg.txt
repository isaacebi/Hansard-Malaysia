DR.28.09.2021 23

akan mula diberikan vaksinasi. Satu lagi soalan ialah apakah vaksin yang akan diberikan
kepada mereka.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat.

Tuan Sanisvara Nethaji Rayer a/l Rajaji [Jelutong]: Permintaan saya, mereka
juga wajib dan wajar diberi vaksin yang terbaik iaitu Pfizer. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Jelutong. Sila Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih Yang Berhormat
sahabat saya selalu ambil berat tentang masalah rakyat terutamanya sekali banduan-
banduan yang berada di dalam penjara. Memang saya akui bahawa kumulatif kes positif
COVID-19 yang melibatkan banduan dan juga kakitangan serta keluarga adalah sehingga
kini adalah seramai 51,123 orang termasuk baby yang dilahirkan seramai sembilan orang.

Kita percaya bahawa Kementerian Dalam Negeri sentiasa memastikan semua
anggota dan juga klien kita yang berada di dalam penjara akan menerima suntikan vaksin
dan kita akan buat secara berkala dan memastikan supaya tindakan terus dapat dilakukan.
Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih.
Dr. Maszlee bin Malik [Simpang Renggam]: Soalan tambahan.

Timbalan Yang di-Pertua [Dato’ Mohd Rashid Hasnon]: Pertanyaan jawab lisan
seterusnya saya ingin menjemput Yang Berhormat Tuan Hassan bin Abdul Karim, Pasir
Gudang.

8. Tuan Hassan bin Abdul Karim [Pasir Gudang] minta Menteri Perdagangan
Dalam Negeri dan Hal Ehwal Pengguna menyatakan apakah langkah jangka panjang yang
telah diambil, selain mengadakan kawalan harga untuk menentukan harga ayam di
pasaran dapat mencapai keseimbangan antara kepentingan pengguna dan kepentingan
pengeluar, pemborong serta peruncit dalam rantaian bekalan.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Tuan Yang di-Pertua,
kementerian tidak memandang ringan isu ini dan sentiasa memastikan harga barangan
keperluan terutamanya bahan makanan sentiasa berada di pasaran pada harga yang
munasabah. Harga ayam dipantau pada setiap masa bagi memastikan ia tidak mengalami
lonjakan dan peniaga tidak cuba menaikkan harga bagi mengaut keuntungan berlebihan.

Kementerian juga menguatkuasakan tindakan di bawah Akta Kawalan Harga dan
Antipencatutan 2011 ke atas mana-mana peniaga yang cuba mengaut keuntungan secara
luar biasa. Penetapan harga kawalan melalui Skim Harga Maksimum Musim Perayaan
(SHMMP) juga merupakan antara langkah-langkah yang diambil oleh kerajaan bagi
memastikan harganya tidak melambung tinggi pada saat musim-musim perayaan.

Antara langkah-langkah lain yang telah diambil oleh kementerian dalam
memastikan bekalan mencukupi di pasaran adalah seperti berikut. Pertama, pemantauan
di atas 20 buah syarikat pengeluar ayam pedaging utama yang merangkumi tiga syarikat
integrator dan sebanyak 17 buah syarikat non-integrator pemantauan ini dilakukan bagi
mengesan lebih awal risiko-risiko gangguan ayam pedaging di peringkat pengeluaran
supaya tindakan sewajarnya dapat diambil bagi memastikan bekalan ayam di pasaran
sentiasa stabil.

Kedua, unjuran pengeluaran ayam dilakukan setiap bulan bagi membolehkan
kementerian merangka pelan tindakan sewajarnya sekiranya dijangkakan akan berlaku
kekurangan bekalan ayam di pasaran. Unjuran pengeluaran secara bulanan tersebut
mampu memastikan jumlah pengeluaran ayam mencukupi untuk keperluan rakyat
Malaysia setiap bulan dan juga pada musim-musim perayaan.

Ketiga, kementerian sentiasa menjalankan kerjasama dengan Kementerian
Pertanian dan Industri Makanan (MAFI) bagi memastikan bekalan ayam mencukupi
