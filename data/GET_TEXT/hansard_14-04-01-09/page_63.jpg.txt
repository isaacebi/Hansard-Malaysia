DR.28.09.2021 57

Dato’ Sri Mohd Najib bin Tun Abd Razak [Pekan]: Yang Berhormat Muar, ada
— saya hendak beritahu bahawa daripada segi yang disebut ketirisan itu sebenarnya GST
menyebabkan penguncupan the black economy daripada 25 peratus kepada 10 peratus.
Jadi, ketirisan itu sebenarnya lebih teruk sebelum GST. Oleh sebab itulah GST memberi
manfaat kepada negara dan kepada rakyat.

Setelah tiga tahun dimansuhkan, persepsi sebahagian rakyat bahawa GST
merupakan punca utama kenaikan harga barang terbukti tidak benar dan meleset sama
sekali apabila harga barangan asas naik ketara setelah SST diperkenal semula
menggantikan GST. Kita tahu mutakhir ini harga daging naik, harga ayam naik, harga besi
keluli naik, harga simen naik, lebih ketara lagi daripada zaman GST.

Tuan Yang di-Pertua, perlu disedari GST adalah cukai penggunaan atau
consumption tax, lagi tinggi perbelanjaan seseorang lagi tinggi jumlah bayaran GST.
Golongan kaya dan berkemampuan akan berbelanja lebih dan akan membayar lebih GST.
GST juga menyasarkan ekonomi gelap dengan saiznya sebesar RM300 bilion setahun
yang sebelum ini terlepas daripada membayar apa-apa cukai. Dengan GST saiz ekonomi
gelap dapat dikucupkan yakni dianggarkan daripada 25 peratus KDNK kepada 10 peratus.
Inilah ketirisan yang paling teruk sekali untuk makluman Yang Berhormat Muar.

Dengan itu, kutipan-kutipan hasil GST ini mampu diagihkan kepada golongan B40
dan M40 dalam bentuk bantuan tunai rakyat yang jauh lebih besar berbanding dengan
nilai GST yang dibayar mereka. Oleh sebab itu, kita perlu melaksanakan semula sistem
GST secepat mungkin apabila negara pulih daripada COVID-19 sekiranya ingin mencapai
matlamat mengurangkan jurang pendapatan, matlamat menarik pelaburan dan
mengukuhkan kekuatan fiskal kerajaan.

Tuan Yang di-Pertua, pada pendapat saya selain usaha membina semula
hubungan antarabangsa dengan ekonomi-ekonomi besar yang telah terkesan selepas
PRU14, Malaysia perlu menarik semula perhatian dan minat dunia, dengan izin Tuan
Yang di-Pertua, Malaysia needs to excite the world again.

Tuan Yang di-Pertua, visi misi dan projek seperti HSR atau high-speed rail yang
bakal menghubungkan dua ekonomi terbesar ASEAN perlu disambung semula mengikut
konsep dan perancangan asal di samping memberi nafas baharu kepada Koridor Selatan
Semenanjung seperti Iskandar Malaysia, Batu Pahat, Muar, Melaka, Seremban, dan
sebagainya. Semasa pembinaan HSR dijangka mewujudkan 70,000 peluang pekerjaan
secara langsung dan tidak langsung. Selepas HSR siap beroperasi, ia mampu
memberikan keuntungan ekonomi sekadar USD1.6 bilion setahun mengikut kaji selidik
Institute of Developing Economist Jepun dengan syarat landasan perlu dihubungkan
dengan Singapura.

Menggantikan projek HSR dari Singapura ke Kuala Lumpur kepada KLIA ke Johor
Bahru akan menjadikan projek ini tidak viable dan akhirnya merugikan negara apabila
terpaksa membayar subsidi berbilion-bilion. Mengembalikan semula projek HSR kepada
perancangan asal juga dapat menghidupkan semula projek Bandar Malaysia yang bernilai
RM140 bilion daripada segi gross development value.

Saya mencadangkan tanggungjawab dan pemilikan projek pembangunan ini
diberikan pada tabung-tabung seperti KWSP dan PNB. Kedua-dua badan ini terbukti
dapat bekerjasama baik sehingga menjayakan pembangunan projek Battersea Power
Station di London. Projek ini juga boleh dijayakan secara usaha sama dengan pelabur
Singapura memandangkan HSR berhubung dengan negara itu jika KWSP dan PNB
berpendapat ia memberi kelebihan. Sekiranya ini berlaku, saya cadangkan ia
dijenamakan semula sebagai Bandar ASEAN sebaiknya ia meletakkan Malaysia menjadi
pusat kepada ASEAN dalam usaha menarik perhatian komuniti antarabangsa.

Tuan Yang di-Pertua, saya rasa gembira apabila Yang Amat Berhormat Perdana
Menteri turut memberi perhatian kepada pembangunan Sabah dan Sarawak dalam
RMK12 dengan pertumbuhan ekonomi yang diunjurkan lebih tinggi berbanding purata
Malaysia. Namun begitu, saya mencadangkan supaya penekanan kepada pembangunan
Sabah dan Sarawak ini dirangkumkan di bawah konsep ‘Pandang ke Borneo’ yang boleh
difahami rakyat serta menarik minat pelabur dunia.
