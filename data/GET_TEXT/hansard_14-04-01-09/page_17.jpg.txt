DR.28.09.2021 11

Fokus Kementerian Sumber Manusia pada masa ini adalah untuk memantapkan
penguatkuasaan Akta 446 bagi meningkatkan keberkesanan penguatkuasaan.
Kebenaran kuasa telah diberi kepada pelbagai agensi di bawah Kementerian Sumber
Manusia_ seperti Jabatan Perhubungan Perusahaan Malaysia (JPPM), Jabatan
Perhubungan Perusahaan Malaysia (JPPM), Jabatan Hal Ehwal Kesatuan Sekerja
(JHEKS) dan lain-lain jabatan yang melibatkan seramai 2,000 orang pegawai penguat
kuasa tambahan. Terima kasih Tuan Yang di-Pertua.

Tuan Yang di-Pertua: Soalan tambahan pertama.

Dr. Ong Kian Ming [Bangi]: Terima kasih. Soalan tambahan saya kepada Yang
Berhormat Menteri ialah —Jawapan itu singkat sedikit lah. Apakah langkah yang telah
diambil dan akan diambil oleh Kementerian Sumber Manusia untuk bekerjasama dengan
kementerian dan agensi yang lain seperti Kementerian Perumahan dan Kerajaan
Tempatan (KPKT) dan juga PBT di setiap negeri supaya jumlah penginapan yang
mematuhi Akta 446 boleh ditambah seperti permohonan bagi penyediaan penginapan
pekerja secara jangka masa pendek di mana satu pekeliling (circular) telah dikeluarkan
oleh KPKT pada 23 Mac untuk memberi garis panduan kepada pihak berkuasa tempatan
atas isu ini? Boleh beri penjelasan? Terima kasih.

Tuan Yang di-Pertua: Terima kasih. Yang Berhormat Menteri.

Datuk Seri M. Saravanan: Tuan Yang di-Pertua, memandangkan Ahli Yang
Berhormat kata jawapannya singkat, cuma maklumat tambahan sehingga 25 Ogos 2021
sebanyak 23,993 majikan telah diperiksa melibatkan 129,668 buah tempat penginapan
yang didiami oleh 804,204 orang pekerja asing dan hampir 1.2 juta orang pekerja
tempatan. Hasil pemeriksaan dan penguatkuasaan mulai 1 Jun 2020 sehingga kini,
sebanyak 12,195 permohonan perakuan penginapan di bawah Akta 446 telah dibuat oleh
majikan dan penyedia penginapan berpusat yang melibatkan 992,743 orang pekerja.

Susulan pemeriksaan tersebut juga, sebanyak 940 kertas siasatan telah dibuka
dan sebanyak 618 kompaun telah dikeluarkan atas pelbagai kesalahan. Antara kesalahan
yang dikenal pasti adalah seperti kegagalan permohonan perakuan penginapan dan
kegagalan memenuhi standard minimum penginapan seperti penyediaan almari, katil,
tilam dan bantal serta lain-lain kesalahan di bawah akta ini.

Selain daripada itu, apa yang dibangkitkan oleh Yang Berhormat, usaha sama di
antara Kementerian Sumber Manusia dan KPKT akan memainkan peranan penting sebab
apabila kita membuat penguatkuasaan, walaupun akta di bawah Kementerian Sumber
Manusia tetapi daripada segi kebenaran untuk membina pusat-pusat penginapan ataupun
centralized labor quarters (CLQ) adalah kelulusan di bawah bidang kuasa Kementerian
Perumahan dan Kerajaan Tempatan.

Maka, kita ada pelbagai mesyuarat ataupun perjumpaan dengan pihak...
Dr. Ong Kian Ming [Bangi]: Juga, PBT ya. PBT juga.

Datuk Seri M. Saravanan: Ya, PBT. Di mana KPKT akan menjadikan agensi
kawal selia PBT. Masa depan untuk mengatasi isu-isu berkenaan perkara ini khususnya
penginapan adalah dengan membina sebanyak 24,000 CLQ di seluruh negara. Usaha ini
akan berjaya apabila kita ada usaha secara bersama Kementerian Sumber Manusia dan
KPKT. Terima kasih.

Tuan Yang di-Pertua: Soalan tambahan kedua?
Dato’ Haji Che Abdullah bin Mat Nawi [Tumpat]: Tumpat.
Tuan Yang di-Pertua: Ada sesiapa? Yang Berhormat Tumpat ya.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Saya meneliti jawapan yang diberikan oleh Yang Berhormat Menteri tadi dan
mengucapkan terima kasih. Saya mengambil maklum terhadap pelbagai langkah
penguatkuasaan yang dilakukan oleh kementerian sejak pindaan terhadap Akta 446 ini
dilakukan dan masih ramai dalam kalangan majikan yang tidak dapat menyediakan
kemudahan penginapan kepada para pekerjanya seperti yang tertakluk dalam akta
tersebut.
