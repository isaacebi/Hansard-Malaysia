DR.28.09.2021 67

Tidak perlu kerajaan memperkenalkan, meningkatkan cabutan judi. Ini satu
langkah yang terbalik. Kita hendak memperkenalkan, hendak mengharmonikan
kehidupan rakyat. Tiba-tiba kita menaikkan kadar judi daripada lapan kali cabutan kepada
22 kali cabutan. Walaupun ada hujah yang menyatakan bahawa pendapatan daripada judi
ini digunakan untuk pendapatan ataupun untuk kegunaan-kegunaan tertentu. Walau apa
pun hujah, judi tidak boleh dinaikkan kadar cabutan. Saya berdiri di sini untuk menyatakan
bahawa kerajaan wajib untuk menarik balik langkah ini sebelum berdepan dengan
tentangan yang lebih hebat sama ada di dalam Dewan ataupun di luar Dewan kerana judi
dalam apa jua bentuk sekalipun, akan menyebabkan kesan jangka masa pendek dan
jangka masa panjang terhadap keberkatan hidup rakyat.

Banyak lagi cara lain kalau kerajaan hendak cari duit, hendak cari pendapatan
dan sebagainya. Begitu juga dengan tanah-tanah, saya kira. Mungkin kalau kita boleh fikir,
kita boleh pindahkan sebahagian daripada institut pengajian di Kuala Lumpur, di Universiti
Malaya sebagai contoh, tanah di Lembah Pantai. Jumlah 1,800 kaki persegi. Kenapa
tidak dipindahkan ke lokasi-lokasi lain dan tanah ini kerajaan ini boleh bangunkan.
Mungkin apa yang saya sebut di sini agak tidak popular. Mungkin tidak disenangi oleh
alumni-alumni Universiti Malaya termasuk Yang Amat Berhormat daripada Bera. Akan
tetapi ini kerajaan boleh fikir. Tidak ada guna ataupun tidak ada keperluan lagi institusi
pengajian berada di tengah-tengah Bandar Kuala Lumpur sedangkan dia boleh berada di
negeri-negeri lain yang mampu untuk kita, yang boleh untuk kita stimulate, untuk kita
rangsang ekonomi mereka.

Saya ucapkan terima kasih kepada kerajaan kerana memberikan sedikit tumpuan
kepada negeri-negeri yang agak terkebelakang. Contohnya sebagaimana Kelantan yang
disebut di antara negeri-negeri yang masih lagi agak terkebelakang. Tumpu kepada negeri
ini. Di antara lain Lebuh Raya Kuala Krai, semalam telah disebut. Cuma mungkin
kerajaan tertinggal Lebuhraya Timur-Barat dari Gerik sampai ke Jeli sampai ke Pasir
Puteh. Ini perlu ada perancangan. Saya nampak tidak ada dalam buku besar ini. Tidak
ada perancangan untuk menaik taraf Lebuhraya Timur-Barat. Saya minta kerajaan untuk
pertimbangkan sekali lagi. Lebuhraya Timur-Barat ini wajib untuk dibuat. Saya telah
berucap di sini tahun lepas dan baru-baru ini saya telah melihat ada_sedikit
penambahbaikan kepada lebuh raya ini. Sudah pun ditar dengan tar yang baharu, dibuat
penurapan dan sebagainya.

Akan tetapi apa yang kita mahu ialah lebuh raya yang bersaiz lebuh raya daripada
Timur-Barat, dari Gerik naik ke Bukit Titiwangsa, terus sampai ke Jeli, terus sampai ke
Pasir Puteh. Kalau ini dapat dilaksanakan, insya-Allah perjalanan daripada timur dan ke
barat semenanjung akan menjadi lebih pendek. Orang dari Terengganu sebagai contoh,
mereka boleh pergi ke Pulau Pinang dalam masa yang pantas tanpa perlu melalui seluruh
Semenanjung Malaysia.

Tuan Yang di-Pertua, inilah di antara perkara yang boleh untuk kita sentuh dan
saya juga ingin menyentuh berkenaan dengan pemerkasaan gender yang dibangkitkan
oleh Yang Amat Berhormat Perdana Menteri semalam. Saya ingin menyentuh langkah
SUHAKAM untuk melaksanakan kajian The Feasibility of Having Legislation on the
Recognition of a Third Gender in Malaysia, dengan izin. Kita lihat realiti masyarakat pada
hari ini terjebak dengan LGBT. Meskipun kita masih ada undang-undang dan dasar untuk
tidak mengiktiraf golongan ini, saya bimbang lama-kelamaan amalan songsang LGBT
akan dinormalisasi. Jika tiada langkah yang patut 10 tahun, 20 tahun akan datang, LGBT
akan menjadi normal dalam negara seperti mana berlaku dalam negara Barat.

Oleh itu dalam perancangan RMKe-12 ini walaupun kita bercakap soal ekonomi,
tetapi dasar berkenaan LGBT ini perlu jelas. Saya ingin tegaskan bahawa langkah
mengiktiraf tidak sama dengan langkah merawat. Program yang dibuat oleh JAKIM dan
sebagainya itu bagus, iaitu mereka langkah merawat. Akan tetapi jangan sama sekali
pergi kepada langkah mengiktiraf mereka yang menyebabkan LGBT ini dianggap sebagai
amalan yang normal dalam masyarakat.

Puan Maria Chin binti Abdullah [Petaling Jaya]: Yang Berhormat, boleh saya
tanya satu soalan?

Tuan Ahmad Fadhli bin Shaari [Pasir Mas]: Sila.
