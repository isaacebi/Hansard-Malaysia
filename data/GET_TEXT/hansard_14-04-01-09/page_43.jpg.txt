DR.28.09.2021 37

Dato’ Seri Anwar bin Ibrahim [Port Dickson]: Pertama soal Yang Berhormat
Simpang Renggam. Ada penekanan yang agak besar dalam buku Rancangan Malaysia
Ke-12 ini tentang TVET agak lebih dari biasa tetapi yang tidak disebut ialah yang
dibimbangi oleh Yang Berhormat Simpang Renggam ialah projek tindakan itu hampir
sama, dia tidak ada penyelarasan. Tiga dan empat kementerian buat hal yang sama dan
satu kementerian pun tidak penuh penggunaan latihan.

Terkait juga yang disebut oleh Yang Berhormat Johor Bahru tentang latihan dan
mismatch. Saya tanya mengenai mismatch. Mismatch ini boleh diselesaikan
sebahagiannya melalui TVET, sebahagiannya dengan penglibatan industri. Disebut
daripada segi umum dalam Rancangan Malaysia Ke-12 tetapi saya tidak fikir ada
transformasi yang telah disebut sebagai 223 kali.

Yang Berhormat Teluk Intan bagi peringatan yang baik. Saya semasa Menteri
Kewangan on record, setiap kali Ketua Pembangkang berucap, saya akan hadir di
hadapan dengar sampai habis. [Tepuk] Walaupun sakit telinga tuhan yang tahu kerana
masa itu Yang Berhormat Tuan Lim Kit Siang. Akan tetapi ini etika Parlimen, tetapi
Menteri-menteri ini kalau dia orang sudah bijak, dia dengar satu pandangan sahaja, tidak
bersedia untuk mendengar, kupas walaupun kita tidak setuju. Kita dengar sepenuhnya
ucapan Yang Amat Berhormat Perdana Menteri, tidak ganggu kerana dia agak sopan
sedikit daripada sebelum-sebelum ini. Akan tetapi sepatutnya adalah, mungkin Yang
Berhormat Menteri tersebut dia dengar dari bilik dia, beza. Baik.

Jadi oleh yang demikian, yang saya rumuskan bahagian pertama ini ialah
daripada kita hendak perkotak-katikkan balik-balik soal kuota bumiputera dan sebaginya.
Saya bagi satu laluan, kerana orang anggap kita ini tidak setuju dengan dasar bumiputera.
Apa salahnya kalau kita tumpukan latihan mutu pendidikan, mutu kesihatan awam kepada
golongan miskin desa dan bandar yang majoritinya bumiputera, orang Melayu dan
bumiputera Sabah dan Sarawak. Peruntukan itu, tetapi unpamanya kerana ditekankan
soal kedudukan GLC, soal kontrak, soal hendak dapatkan, lahirkan ramai bilionair. Kita
tidak peduli, ini yang ramai ini berjuta-juta bumiputera ini yang harus diberikan perhatian.

Parlimen ini harus dimanfaatkan sepenuhnya menuntut supaya Rancangan
Malaysia Ke-12 ini diberikan tumpuan. Kalau perlu tangguhkan projek-projek besar,
tangguh projek lapangan terbang, tangguh projek ECRL dan teliti semula MRT3, apa
faedah kita hendak teruskan dalam keadaan orang kelaparan, menganggur, tidak cukup
makan, tidak cukup mutu pendidikan yang ada sekarang.

Tuan Mohamad bin Sabu [Kota Raja]: Sebelum next...

Dato’ Seri Anwar bin Ibrahim [Port Dickson]: Ini yang disebut Tuan Yang di-
Pertua, sebagai transformasi. Disebut 223 kali, saya ambil masa panjang kita cuba kira
balik jumlah ini.

Tuan Mohamad bin Sabu [Kota Raja]: Boleh tanya?

Tuan Syed Saddiq bin Syed Abdul Rahman [Muar]: Yang Berhormat Ketua
Pembangkang.

Tuan Mohamad bin Sabu [Kota Raja]: Yang Berhormat Port Dickson, tidak ada
saya dengarlah secara teliti soal imbuhan atau kenaikan gaji. Misalnya anggota polis. Dia
mula sahaja bekerja di Kuala Lumpur dia sudah masuk B40, golongan termiskin. Sebab
gaji minimum mereka konstabel ini RM1,014 campur dengan elaun RM580 lebih kurang
mereka dapat RM1,500. Jadi bermula sahaja kerja di Lembah Klang ini seorang anggota
polis itu bertaraf miskin. Kenapa wang yang ada ini tidak digunakan untuk melepaskan
mereka daripada belenggu kemiskinan ini.

Kenapa banyakkan bertaraf Menteri, itu bertaraf Menteri? Nanti belah sana
semua bertaraf Menteri. Ini ada lagi ini, ada lagi yang disebut-sebut akan jadi bertaraf
Menteri tidak lama lagi. Kalau Ketua Pembangkang bertaraf itu sudah lama di Australia,
di negara lain buat. Kita sahaja ketinggalan, makin jakun. Tetapi ini kita nampak. Ertinya
anggota polis, termasuklah tentera mula sahaja bekerja di Lembah Klang mereka sudah
jadi orang miskin. Bagaimana pandangan bekas Menteri Kewangan?

Tuan Syed Saddiq bin Syed Abdul Rahman [Muar]: Yang Berhormat Port
Dickson, minta laluan.
