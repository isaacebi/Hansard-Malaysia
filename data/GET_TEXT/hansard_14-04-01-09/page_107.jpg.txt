DR.28.09.2021 101

Untuk rekod, Sarawak sering menduduki tangga ke-14 dan 15 daripada 16 buah
negeri dan jauh ketinggalan dari segi Gred Purata Nasional. Menyedari masalah ini sangat
kritikal, Kerajaan Negeri Sarawak telah mencadangkan untuk membaik pulih dan
membina baru sebanyak 587 buah sekolah daif yang telah dikenal pasti. Setiap sekolah
memerlukan RM12 juta dengan kos keseluruhan dianggarkan RM7 bilion. Negeri Sarawak
juga bercadang untuk membina lapan buah sekolah baru bagi mengurangkan jumlah
sekolah yang masih mengguna pakai sistem dua sesi. Adalah dianggarkan sebanyak
RM600 juta diperlukan dengan setiap sekolah menelan kos sebanyak RM75 juta. Oleh itu
saya memohon kepada Kementerian Pendidikan agar mengambil maklum akan cadangan
ini untuk dimasukkan di dalam RMKe-12 untuk dilaksanakan.

Tuan Yang di-Pertua, selain daripada isu sekolah daif, isu pendidikan yang amat
kritikal di Sarawak pada masa ini ialah isu rendahnya kemasukan pendaftaran para pelajar
di sekolah. Untuk makluman, ada 651 buah sekolah rendah di Sarawak pada masa ini
berhadapan dengan masalah ini, di mana 461 buah sekolah kurang daripada 50 orang
murid. Masalah kurang murid ini sudah pasti akan mendatangkan lagi masalah lain
khususnya daripada segi konsentrasi guru-guru yang mengajar yang akhirnya
menjejaskan prestasi akademik para pelajar. Menyedari masalah sekolah kurang murid
ini perlu diselesaikan, Kerajaan Negeri Sarawak telah mencadangkan penggabungan
sebanyak 206 buah sekolah kurang murid berasrama dengan kos dianggarkan RM2.4
bilion.

Tuan Yang di-Pertua, saya juga ingin membangkitkan tentang isu sekolah-
sekolah yang tidak mempunyai kemudahan asas seperti bekalan air bersih, bekalan
elektrik, jaringan internet dan jalan raya yang baik. Sebagai makluman, sebanyak 331
buah sekolah di Sarawak masih tidak mempunyai bekalan elektrik dan bergantung pada
bekalan minyak diesel di mana 10 buah sekolah adalah sekolah menengah. Manakala
428 buah sekolah tidak mempunyai bekalan air bersih dan 10 buah sekolah tidak
mempunyai akses internet langsung. Manakala 803 buah sekolah mempunyai akses
internet di bawah empat megabait.

Menyedari akan pentingnya keperluan kemudahan infrastruktur asas ini di
sekolah, Kerajaan Negeri Sarawak telah mencadangkan untuk melaksanakan projek
bekalan air bersih dan bekalan elektrik ke sekolah-sekolah berkenaan dengan kos yang
diperlukan masing-masing sebanyak RM65 juta dan RM350 juta.

Selain daripada itu, Kerajaan Negeri Sarawak bercadang untuk melaksanakan
Projek Perkhidmatan Internet yang memerlukan kos sebanyak RM57 juta. Oleh itu, saya
memohon agar kementerian yang berkaitan iaitu Kementerian Alam Sekitar dan Air serta
Kementerian Komunikasi dan Multimedia dapat mengambil tindakan yang sewajarnya
dengan memastikan cadangan-cadangan tersebut dapat dilaksanakan sepanjang RMKe-
12 ini.

Tuan Yang di-Pertua, selain daripada itu masalah tiada jaringan jalan raya yang
menghubungkan sekolah-sekolah adalah isu yang harus ditangani oleh Kementerian
Pendidikan, di mana daripada 1,450 buah sekolah di Sarawak, hanya 890 buah sekolah
sahaja yang jalan rayanya berturap. Manakala bakinya 567 buah sekolah masih
menggunakan laluan balak, laluan ladang, laluan sungai malah empat buah sekolah
menggunakan laluan laut. Oleh itu, saya memohon kepada Kementerian Pendidikan untuk
mengatasi masalah ini kerana kemudahan infrastruktur asas yang baik akan memberikan
suasana pembelajaran yang kondusif kepada para pelajar dan guru-guru.

Tuan Yang di-Pertua, saya juga ingin memberi perhatian...

Timbalan Yang di-Pertua [Dato' Mohd Rashid Hasnon]: Minta rumuskan Yang
Berhormat ya.

Tuan Haji Ahmad Johnie bin Zawawi [Igan]: Mengenai sekolah-sekolah yang
sering dilanda banjir di Sarawak. Untuk pengetahuan, sebanyak 216 buah sekolah yang
terletak di tebing-tebing sungai yang selalu dilanda banjir malah ada yang melibatkan
hakisan tanah yang teruk. Oleh itu, saya memohon kepada Kementerian Pendidikan untuk
mengambil tindakan sewajarnya dalam merangka pembinaan sekolah-sekolah baru di
Sarawak. Ini bukan sahaja melibatkan kos kerosakan yang tinggi tetapi melibatkan faktor
keselamatan nyawa.
