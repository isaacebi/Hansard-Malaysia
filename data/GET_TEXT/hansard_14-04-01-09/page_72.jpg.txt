66 DR.28.09.2021

contoh kedai-kedai orang kampung di bawah sana, di kampung-kampung sana kita boleh
untuk mensyaratkan kepada penerima-penerima bantuan kerajaan, mereka berbelanja
secara digital di kedai-kedai orang-orang kampung yang terpilih ini. Dalam masa yang
sama bantuan yang kita berikan itu merangsang pergerakan ekonomi di peringkat bawah.

Tuan Yang di-Pertua, saya ingin beralih kepada pemulihan ekonomi Bumiputera.
Pengangguran graduan Bumiputera begitu serius 73,400 ataupun 27 peratus graduan
Bumiputera dapat memenuhi peluang pekerjaan sektor swasta berbanding 103,900 atau
40 peratus pada tahun 2019. Data saya ambil daripada Peneraju Agenda Bumiputera
iaitu TERAJU. Ertinya kebolehpasaran graduan Bumiputera ini jauh lebih lemah
berbanding sebelum daripada ini. Belum lagi kita bercakap tentang kadar kemiskinan dan
ekuiti Bumiputera yang masih mencatatkan kadar kemiskinan yang tinggi berbanding
kelompok lain. Insiden kemiskinan Bumiputera pada tahun 2019 adalah 7.2 peratus
berbanding dengan bukan Bumiputera yang jauh lebih rendah.

Bukan kita hendak menyatakan ada golongan tertentu yang istimewa berbanding
dengan golongan yang lain tetapi tidak boleh dinafikan bahawa Bumiputera ialah golongan
yang perlu untuk dibantu dalam masa kita menghadapi khususnya dalam menghadapi
wabak pandemik COVID-19 ini bukan untuk menidakkan hak-hak orang yang lain. Saya
menyokong cadangan Yang Berhormat Pekan tadi iaitu menaikkan kadar maksimum
pelaburan PNB kepada RM400,000 untuk satu nama.

01630

Ini satu cadangan yang bagus yang saya kira perlu untuk dipertimbangkan oleh
kerajaan bagi mewujudkan pelaburan yang tidak berisiko. Cuma pelaburan di PNB dan
sebagainya ini perlu diperhalusi dari sudut syariah compliance walaupun sudah ada fatwa
yang berkaitan. Akan tetapi kalau adanya suatu pandangan yang lebih komprehensif,
saya kira ramai pelabur-pelabur ataupun mereka yang terdiri daripada rakyat kita boleh
untuk menyertai bersama pelaburan-pelaburan seperti ini.

Tuan Yang di-Pertua, seterusnya kita meneruskan bantuan tunai kepada mereka
yang layak. Bantuan tunai diperkenalkan ini perlu untuk kita perluaskan dan teruskan
kepada mereka yang layak dan mereka boleh berbelanja dengan bantuan tersebut untuk
stimulate, untuk merangsang ekonomi di peringkat bawah. Kerana apa? Ini kerana kalau
ekonomi tidak dirangsang, kita boleh dalam masa yang sama kita akan menyaksikan
bagaimana kedai-kedai yang dimiliki oleh rakyat kita ditutup satu demi satu. Sedangkan
orang lain boleh bersaing.

Sedar atau tidak, kedai runcit bangsa Aceh, dengan maaf saya menyebut. Kedai
runcit milik orang Aceh di Malaysia ini dikatakan bahawa lebih daripada 230,000 kedai
runcit. Macam mana mereka boleh survive dalam keadaan kita sedang berada di Malaysia
pada hari ini. Ini satu benda yang perlu untuk kita pelajari.

Berikutnya luaskan jaringan percukaian. Contoh cukai pendapatan individu.
Sebagai contoh pendapatan tahunan RM1 juta hingga RM2 juta adalah 28 peratus
daripada pendapatan bercukai. Saya cadangkan supaya dinaikkan kepada 20 peratus.
Walaupun cadangan ini mungkin agak tidak popular tetapi ia hanya melibatkan golongan
tertentu sahaja. Boleh saya sebut bahawa mungkin ia hanya melibatkan golongan T10
sahaja. Jadi, kalaulah cukai ini dinaikkan sedikit, saya kira ia tidak memberikan satu impak
yang besar terhadap golongan-golongan ini untuk meneruskan kehidupan mereka.

Begitu juga cukai pendapatan korporat. Di kala pemain industri mengalami
kesukaran di masa COVID-19, terdapat peniagaan yang perolehi keuntungan seperti
sebahagian sektor makanan dan komoditi. Ini dinyatakan dalam laporan oleh Organisation
for Economic Co-operation and Development (OECD) berkenaan COVID-19 bertarikh 19
Mei 2020. Justeru, kerajaan dicadang menaikkan satu peratus kadar cukai korporat.

Begitu juga cukai pegangan saham. Kerajaan boleh secara perlahan untuk
memperkenalkan cukai pegangan saham walaupun tidak secara drastik. Mungkin kita
boleh perkenalkan secara tadaruj atau pelaksanaan secara berperingkat kerana saham
diperdagangkan di Bursa Saham (BSKL) sekarang ini sebanyak RM350 bilion setiap
tahun sementara jumlah nilai saham di Bursa Saham ialah RM1.66 trillion. Saya rujuk
kepada Maybank share online. Kita boleh perkenalkan cukai pegangan saham ini untuk
kita menaikkan pendapatan kerajaan.
