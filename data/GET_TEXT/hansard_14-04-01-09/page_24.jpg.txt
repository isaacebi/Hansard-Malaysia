18 DR.28.09.2021

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Tuan Yang di-Pertua. Saya mohon izin untuk menjawab soalan daripada
Yang Berhormat Kinabatangan ini bersekali dengan soalan daripada Yang Berhormat
Pontian dan juga Yang Berhormat Jerlun pada tarikh 28 September 2021 kerana isunya
sama.

Untuk pengetahuan Yang Berhormat MEDAC telah membentuk satu
jawatankuasa khas atau task force di peringkat kementerian bagi membantu usahawan
pasca pandemik COVID-19. Melalui pembentukan task force pihak kementerian sedang
mengambil tindakan segera dalam tempoh masa jangka pendek di bawah sasaran KPI
100 hari dengan memberikan fokus kepada tiga pendekatan utama. Seperti berikut:

(i) memulihkan usahawan dan koperasi terjejas melalui bantuan
pembiayaan di mana sebanyak 26 program dengan peruntukan
sebanyak RM7.06 bilion, ini termasuk dengan moratorium lebih
kurang RM65 bilion yang kita beri kepada usahawan-usahawan
ini. Program ini akan melibatkan 192,541 yang akan menerima
manfaatnya;

(ii) membantu golongan yang hilang pekerjaan, belia dan juga
graduan, golongan asnaf dan juga OKU untuk diberi bidang
keusahawanan yang mengandungi pelaksanaan 15 program
dengan peruntukan sebanyak RM40.4 juta dan melibatkan 2,570
orang penerima manfaat; dan

(iii) memperkukuhkan daya tahan perusahaan mikro, kecil dan
sederhana (PMKS) melalui adaptasi teknologi digital yang
merangkumi pelaksanaan 11 program dengan peruntukan
sebanyak RM14.8 juta dan melibatkan 8,950 penerima manfaat.
Di antara program yang akan dilancarkan ialah program
pemasaran online TEKUN, Program Tunas Usahawan Belia
Bumiputera, Program Pembangunan Usahawan Mikro (BizMe)
Micro Corrector.

Kajian Impak Perintah Kawalan Pergerakan 3.0 ke atas landskap usahawan di
Malaysia pada 15 Jun hingga 28 Jun 2021, menunjukkan terdapat hampir 37,415
perniagaan telah pun gulung tikar. Di mana majoritinya adalah usahawan mikro iaitu
sebanyak 26,007 dan diikuti dengan perusahaan kecil dan sederhana sebanyak 2,738.
Terima kasih.

Tuan Yang di-Pertua: Terima kasih Yang Berhormat Menteri. Soalan tambahan
pertama. Yang Berhormat Kinabatangan.

Dato’ Sri Bung Moktar bin Radin [Kinabatangan]: Terima kasih Yang
Berhormat Menteri di mana jelas kerajaan telah dengan begitu berkomitmen tinggi untuk
membantu mempertingkatkan usahawan kecil dan sederhana ini. Yang Berhormat
Menteri bahawa kita maklum di negara ini usahawan kecil dan sederhana adalah juga
engine penyumbang ke arah untuk pemulihan dan mempertingkatkan ekonomi negara.

Soalan saya adakah kementerian ini telah dan ataupun mencernakan program-
program yang lebih komprehensif dan drastik untuk memastikan bahawa mereka juga
terbela untung nasib mereka sebab serangan COVID-19 ini telah menghancurkan
berpuluh-puluh ribu usahawan kecil dan sederhana dan mereka perlu pembelaan yang
seterusnya daripada kerajaan. Terima kasih.

Tuan Yang di-Pertua: Terima kasih. Yang Berhormat Menteri.

Tan Sri Noh bin Haji Omar: Terima kasih Yang Berhormat di atas keprihatinan
Yang Berhormat Kinabatangan. Seperti yang telah saya nyatakan tadi, kita telah
mengaturkan pelbagai program. Namun demikian saya tidak nafikan bahawa kadang-
kadang kelewatan untuk melaksanakan program sebagai contoh apabila kita pihak
MEDAC mendapat permohonan, kita kena semak sama ada CTOS ataupun ada pinjaman
CCRIS pelajar yang membuat pinjaman pelajaran daripada PTPTN sebagai contoh ia
senarai sebagai CCRIS.
