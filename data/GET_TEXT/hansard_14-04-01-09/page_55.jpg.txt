DR.28.09.2021 49

Datuk Seri Saifuddin Nasution bin Ismail [Kulim-Bandar Baharu]: Mohon
celahan Yang Berhormat Port Dickson. Ringkas, Tuan Yang di-Pertua. Yang Berhormat
Port Dickson, dalam berbahas tentang Rancangan Malaysia Ke-12 ini, apakah Yang
Berhormat Port Dickson bersetuju bahawa satu komponen penting dalam memastikan
bahawa pelan yang dirancang, pelaksanaannya jadi tuntas dan baik jika sekiranya
kewibawaan institusi-institusi penting negara itu ikut diberikan penekanan terutama
institusi-institusi penguat kuasa.

Baru-baru ini negara dikejutkan dengan penangkapan beberapa pegawai dalam
SPRM bersabit dengan kehilangan wang bahan bukti terhadap satu kes. Kemudian,
SPRM segera menjalankan siasatan. Kita bantah. Mana mungkin satu institusi yang
terbabit dia sendiri yang buat siasatan. Kita pernah lalui tahun 1998. Yang Berhormat Port
Dickson ditangkap oleh polis, dikurung oleh polis, dipukul oleh polis, polis siasat polis,
tidak jumpa siapa yang buat. Takkan lah kita tidak belajar daripada pengalaman itu dalam
kes SPRM.

Oleh sebab itu kita desak biar polis ambil siasatan, awal lagi akan tetapi ada
Menteri yang pertahankan. Tidak apa lah, biar. Ini isu kKewibawaan institusi. Sekurang-
kurangnya Yang Berhormat Port Dickson, Tuan Yang di-Pertua, hari ini ada juga lah
kenyataan saya terbaca dalam media hari ini dari Lembaga Penasihat SPRM yang juga
melahirkan rasa keprihatinan yang amat sangat kebimbangan terhadap trend ini. Hujah
saya, Yang Berhormat Port Dickson apakah bersetuju bahawa perancangan yang bagus,
rapi, cermat, membabitkan masa dan tenaga tetapi komponen integriti institusi dan
cabang penting demokrasi negara ini turut harus diberi penekanan. Terima kasih.

Dato’ Seri Anwar bin Ibrahim [Port Dickson]: Terima kasih Yang Berhormat
Kulim Bandar Baharu. Perdana Menteri ada merujuk kepada Pelan Antirasuah. Walaupun
di peringkat akhir, saya fikir sepintas lalu. Pada hemat saya, soal tata kelola atau
governance ini soal sentral. Kita boleh sebut RM300 bilion, RM400 bilion atau RM800
bilion tetapi kalau isu ini tidak diselesaikan, maka kita lihat bukan sahaja di kementerian
ataupun di GLC sekarang di SPRM pun sudah jadi masalah. Jadi, dia menghakis
keyakinan rakyat. Jadi, saya akan sentuh sekarang soal Pelan Antirasuah ini walaupun ini
saya hendak buat pada peringkat akhir.

Kontroversi terakhir ini melibatkan Ketua Penyelidikan Jabatan Perdana Menteri.
Saya akui, saya faham dan saya ingat mantan Perdana Menteri pun ada di sini. Selalunya
Bahagian Perisikan (Special Branch) ataupun Penyelidikan Jabatan Perdana Menteri itu
dikawal rapi dan dirahsiakan sebab dia melibatkan soal keselamatan dan juga hubungan
antarabangsa dengan negara-negara lain. Jadi, apa yang berlaku saya minta penjelasan
dari beberapa Menteri berkenaan dan khususnya Perdana Menteri.

Pertama, yang melibatkan pendakwaan mula kepada Datuk Hasanah. Itu
melibatkan wang yang diambil dari mungkin negara lain untuk tujuan risikan. Itu defence
dia. Bila ditarik balik pendakwaan, tiada penjelasan. Kemudian wang disimpan di SPRM.
Kemudian berlaku kecurangan kerana berlaku kepalsuan wang yang diganti dan oleh
yang demikian dicuri. Itu tuduhan kepada pegawai SPRM. Jadi melibatkan tiga agensi
sudah. Jabatan Perisikan, SPRM, polis. Ini kerana wang palsu kalau ringgit itu
tanggungjawab Bank Negara dengan Kementerian Kewangan. Kalau US Dollar ia
melibatkan Kerajaan Amerika Syarikat.

Jadi, untuk kita mengambil tindakan sambil lewa dan tanpa apa-apa kenyataan
daripada Ketua Pesuruhjaya SPRM, bagi saya tidak boleh diterima. Patut ada penjelasan,
patut tindakan luar daripada SPRM untuk menjelaskan. Kalau ini yang berlaku kepada
SPRM, apa yang diharapkan kepada tindakan isu-isu besar yang lain? Saya baca
semalam guru besar didakwa kerana salah guna RM2,500. Saya pernah di Sungai Buloh.
Sungai Buloh itu penjara, Tuan Yang di-Pertua. Seorang anak muda...

Dato’ Sri Azalina Othman Said [Pengerang]: Tahu, tahu.

Dato’ Seri Anwar bin Ibrahim [Port Dickson]: ...Ditangkap, ditahan berbulan-
bulan kerana curi jeans. Bukan jin setan ini. Jeans seluar.

Dato’ Sri Azalina Othman Said [Pengerang]: Seluar jeans.
