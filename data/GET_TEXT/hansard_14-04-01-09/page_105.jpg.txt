DR.28.09.2021 99

pengenalan insentif pas tanpa had My100. Saya harap inisiatif ini akan diteruskan dan
supaya pengguna pengangkutan awam terus mendapat manfaat dan faedahnya. Sekian,
terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Seremban. Seterusnya, saya menjemput Yang Berhormat Igan, 12 minit.

7.13 mlm.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua,
terima kasih kerana memberi saya peluang untuk berbahas mengenai Rancangan
Malaysia Ke-12 yang baru dibentangkan oleh Yang Amat Berhormat Perdana Menteri.
Pembentangan RMKe-12 telah mencatatkan satu sejarah baharu yang menjadi harapan
kepada seluruh rakyat Malaysia. RMKe-12 merupakan satu informasi yang akan
memperkukuhkan landasan pembangunan negara dalam tempoh lima tahun yang akan
datang untuk mencapai objektif Malaysia Makmur, Inklusif, Mampan berlandaskan
semangat Keluarga Malaysia.

Tuan Yang di-Pertua, RMKe-12 adalah sebuah agenda besar pemulihan negara
bertujuan menangani isu semasa serta memulihkan dan merancakkan semula
pembangunan sosioekonomi Malaysia untuk kemakmuran dan kesejahteraan rakyat
sepanjang masa.

Tuan Yang di-Pertua, pembentangan RMKe-12 oleh Yang Amat Berhormat
Perdana Menteri telah memberi sinar baharu kepada rakyat di negeri Sarawak di mana
buat pertama kalinya dalam sejarah pembentangan Rancangan Malaysia lima tahun
sebelum ini, ini adalah kali pertama bab khusus mengenai Sarawak dan Sabah
dibentangkan di dalam RMKe-12 kali ini. Ini jelas dan nyata satu penghargaan yang besar
dalam konteks semangat Perjanjian Malaysia 1963 dan semangat yang tersirat di dalam
Keluarga Malaysia.

Perdana Menteri ketika membentangkan RMKe-12 jelas sekali menyebut bahawa
kerajaan akan fokus di dalam lonjakan pembangunan di Sarawak dan Sabah demi
menjamin kesejahteraan hidup rakyat khususnya di luar bandar Sarawak dan Sabah.

Sesungguhnya Sarawak dan Sabah sentiasa menagih dan memerlukan lebih
banyak peruntukan pembangunan daripada Kerajaan Persekutuan untuk memastikan
pembangunan sosioekonomi dan dalam masa yang sama untuk merapatkan jurang
pembangunan ekonomi wilayah di antara Sarawak dan Sabah dan negeri-negeri yang
lain. Untuk rekod, negeri Sarawak adalah negeri yang ketiga miskin di Malaysia selepas
Kelantan dan Sabah.

Tuan Yang di-Pertua, salah satu daripada fokus utama kerajaan di dalam RMKe-
12 ini ialah untuk memperkasakan agenda bumiputera dan Keluarga Malaysia. Oleh itu
saya menyambut baik hasrat kerajaan untuk memastikan 27 kumpulan etnik di Sarawak
akan diberikan perhatian dan dibela. Etnik-etnik seperti Bidayuh, Orang Ulu, Iban dan etnik
saya iaitu Melanau dan lain-lain adalah merupakan etnik yang berpendapatan rendah
yang mudah terjejas dan terkesan yang perlukan pembelaan dan bimbingan.

Tuan Yang di-Pertua, sebagaimana yang telah saya sebutkan tadi Sarawak
adalah negeri yang ketiga termiskin di Malaysia. Oleh sebab itu Kerajaan Sarawak amat
fokus dalam merangka agenda pembangunan dan sosioekonomi untuk memastikan
status ekonomi rakyat khususnya di luar bandar dapat dipertingkatkan.

Oleh yang demikian, bagi memastikan agenda membasmi kemiskinan dapat
dicapai, Kerajaan Negeri Sarawak telah mencadangkan beberapa program dan projek
untuk dilaksanakan. Di antaranya ialah:

(i) untuk menyediakan dan melaksanakan projek infrastruktur asas
dan kemudahan-kemudahan lain di kawasan luar bandar;

(ii) untuk menyediakan sekurang-kurangnya 20,000 unit rumah
untuk rakyat miskin dan berpendapatan rendah di luar bandar
dalam tempoh RMKe-12;
