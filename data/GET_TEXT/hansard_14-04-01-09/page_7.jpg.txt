DR.28.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Selasa, 28 September 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Syed Ibrahim bin Syed Noh [Ledang] minta Menteri Pengangkutan
menyatakan secara terperinci:
(a) data dan statistik kemalangan jalan raya melibatkan kesalahan
pemanduan lawan arus dari Januari 2021 sehingga setakat ini;
dan

(b) faktor penyumbang terhadap kesalahan dan kemalangan yang
berlaku serta’ langkah-langkah yang diambil untuk
membendungnya

Menteri Pengangkutan [Datuk Seri Ir. Dr. Wee Ka Siong]: Tuan Yang di-
Pertua, berdasarkan kepada data Kementerian Dalam Negeri, statistik nahas jalan raya
yang melibatkan kesalahan pemanduan lawan arus dari Januari 2021 sehingga semasa
adalah berjumlah 807 seperti pecahan kategori di bawah:

KATEGORI JUMLAH
Maut 29
Parah 17
Ringan 49
Rosak 712

Kajian mendapati bahawa faktor manusia adalah merupakan penyumbang utama
kepada berlakunya sesuatu nahas jalan raya terutamanya yang memandu melebihi had,
memandu di bawah pengaruh alkohol dan dadah, pemanduan tidak fokus seperti
menggunakan telefon bimbit dan aplikasi tunjuk arah dan tidak mematuhi peraturan jalan
raya.

Faktor manusia ini pula boleh dikhususkan kepada dua penyebab iaitu aspek
kompetensi melibatkan pengetahuan dan kemahiran memandu dan sikap yang menjurus
kepada perangai dan mentaliti pemandu itu. Dalam kes berkaitan yang memandu lawan
arus ini, kebelakangan ini telah kerap dilaporkan berlakunya kes-kes demikian yang
disebabkan oleh pemandu yang memandu di bawah pengaruh alkohol dan juga dadah
dan perkara ini amat membimbangkan.

Dalam hal ini, Kementerian Pengangkutan telah pun menguatkuasakan pindaan
ke atas Akta Pengangkutan Jalan 1987 mulai 23 Oktober 2020 yang lalu. Antara lain,
pindaan ke atas hukuman sedia ada termasuk meningkatkan kadar denda serta tempoh
penjara adalah dilaksanakan khususnya berkaitan dengan pemanduan di bawah
pengaruh alkohol dan juga dadah.
