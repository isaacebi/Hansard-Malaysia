40 DR.28.09.2021

Datuk Seri Dr. Haji Dzulkefly bin Ahmad [Kuala Selangor]:  Sikit Yang
Berhormat Port Dickson.

Dato’ Seri Anwar bin Ibrahim [Port Dickson]: Yang Berhormat Setiawangsa
menyebut tentang ekuiti bumiputera ini. Saya harus memerhati perkara ini dengan wajar
kerana dia jadi suatu dialog, wacana yang kurang sihat. Satu pihak mesti menekankan
kehadiran bumiputera termasuk cara ekuiti, termasuk mempertahankan kerosakan-
kerosakan yang lalu dan satu pihak pula yang menafikan sama sekali seolah-olah ini akan
mengorbankan kepentingan negara.

Saya rasa harus ada pendekatan dan jalan tengah. Apa yang kita minta ini tidak
ada bumiputera atau bukan bumiputera yang akan mempertikai peruntukan besar dalam
bidang pendidikan, kesihatan awam, walaupun bila kita berikan peruntukan besar sekolah
bandar dan miskin bandar dan desa dan pedalaman Sabah dan Sarawak, ia akan
menguntungkan bumiputera dan Melayu. Tidak ada orang yang berani mempertikai dan
kalau kita pertikai, kita lawan mereka.

Timbalan Yang di-Pertua [Dato' Mohd Rashid Hasnon]: Baik.
Datuk Seri Panglima Wilfred Madius Tangau [Tuaran]: [Bangun]
Datuk Seri Dr. Haji Dzulkefly bin Ahmad [Kuala Selangor]: [Bangun]

Dato’ Seri Anwar bin Ibrahim [Port Dickson]: Akan tetapi masalahnya ialah bila
keuntungan itu atas nama kaum dipunggah sepertimana komisen ataupun potongan untuk
perumahan bumiputera. Saya katakan guna wang itu bina rumah kos rendah, rumah
awam walaupun majoritinya Melayu yang dapat, kita boleh terima.

Akan tetapi mengapa berikan potongan setengah juta, RM1 juta kepada Melayu
yang kaya. Beli apartment harga RM2 juta atau RM65 juta tetapi ada potongan bumiputera.
Politik apa begini? Tidak munasabah. Menggunakan kuasa kerajaan, membantu golongan
kaya. Kita gunakan kuasa kerajaan untuk membantu golongan miskin, itu boleh
dibenarkan. [Tepuk]

Timbalan Yang di-Pertua [Dato' Mohd Rashid Hasnon]: Minta Yang Berhormat
Kuala Selangor dulu.

Datuk Seri Dr. Mujahid Yusof Rawa [Parit Buntar]: Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila Yang Berhormat
Kuala Selangor.

Datuk Seri Dr. Haji Dzulkefly bin Ahmad [Kuala Selangor]: Kuala Selangor.

Datuk Seri Dr. Mujahid Yusof Rawa [Parit Buntar]: Yang Berhormat Port
Dickson.

Datuk Seri Dr. Haji Dzulkefly bin Ahmad [Kuala Selangor]: Terima kasih Yang
Berhormat Port Dickson. Saya...

Timbalan Yang di-Pertua [Dato' Mohd Rashid Hasnon]: Yang Berhormat Kuala
Selangor dulu.

Datuk Seri Dr. Haji Dzulkefly bin Ahmad [Kuala Selangor]: ...Mencelah sedikit
sahaja. Ya, kita masih lagi setelah Rancangan Malaysia Kedua Belas, masih lagi berbicara
tentang isu dan polemik-polemik yang telah kita lalui untuk sekian lama. Masih lagi kita
berbicara hal yang sama ya, pelakon yang berbeza tetapi terperangkap dalam tingkah
laku yang akhirnya memangsakan kaum yang kononnya kita perjuangkan ya.

Yang Berhormat Port Dickson saya ingin tanya, saya terpaksa tanya apa yang
dikatakan sebagai gajah dalam bilik ini, the elephant in the room, dengan izin. Disebutkan
juga oleh Perdana Menteri dan saya mendapat- saya hanya sekadar untuk
menyampaikan pandangan-pandangan kawan-kawan korporat, kawan-kawan business
komuniti Melayu khususnya, menyebutkan bahawa apabila Perdana Menteri dengan izin
menyebutkan only bumiputera will be able to buy bumiputera shares and firms, kata
Perdana Menteri.
