84 DR.28.09.2021

Ketiga tentang dana wakaf. saya mengalu-alukan cadangan daripada Yang Amat
Berhormat dalam pembentangan baru-baru ini tentang wakaf yang mesti kita perkasa kan.
Wakaf sebenarnya ialah sumber pendanaan bagi pembangunan rakyat. Harta wakaf ini
tidak akan berakhir. Kita di Malaysia kita telah ada Yayasan Wakaf. Cuma saya sangat
terkejut apabila saya melihat data yang ada daripada awal penubuhan Yayasan Wakeaf ini
dari tahun 2009 dengan kutipan RM75,000. Pada tahun 2019, selepas 10 tahun hanya
berjumlah RM2.5 juta sahaja.

Kalau saya silap baca angka ini, mungkin saya minta maaflah tetapi yang ditulis
di sini RM2.594 juta sahaja. Ini satu perkara yang perlu diambil perhatian. Saya minta
penjelasan kerajaan tentang perkara ini daripada kementerian berkaitan untuk lihat
kenapa berlaku keadaan yang sangat bagi saya yang tidak wajar. Sangat kecil kutipan
sedangkan wakaf, satu benda yang sangat besar sebenarnya yang perlu kita gerakkan
rakyat, perlu gerakkan masyarakat hatta dalam Islam ia ada kaedah dipanggil wakaf
zuriat.

Seorang yang ada harta, kalau dia mengagihkan pusaka nanti harta itu akan
hilang macam itu sahaja. Tanah yang asalnya satu ekar dibahagi tujuh maka akhirnya
hilang begitu sahaja tetapi Islam ada kaedah yang dipanggil wakaf zuriat. Seorang ketua
keluarga mewakafkan hartanya untuk zuriat dia sahaja punya manfaat, tidak boleh dijual
beli dan hanya boleh dimanfaatkan dan mungkin dilaburkan untuk income jangka masa
panjang anak-anak dia sampai_ bila-bila, wakaf zuriat. Jadi, kaedah wakaf inilah
sebenarnya...

Timbalan Yang di-Pertua [Dato’ Mohd Rashid Hasnon]: Minta rumuskan Yang
Berhormat.

Dato’ Dr. Mohd Khairuddin bin Aman Razali [Kuala Nerus]: ...Yang boleh kita
perkasa kan bagi tujuan pendanaan kepada rakyat. Jadi saya sebutkan tiga point tadi
kerana masa pun tidak panjang untuk saya bercakap, mudah-mudahan dapat diambil
perhatian oleh pihak berkenaan. Wallahu ta’ala, assalamualaikum warahmatullahi
wabarakatuh.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Kuala Nerus. Sekarang saya jemput Yang Berhormat Teluk Intan, 12 minit.

6.06 ptg.
Tuan Nga Kor Ming [Teluk Intan]: Terima kasih Tuan Yang di-Pertua.

Indah berseri cincin delima,

Bertatah permata elok dipakai,
Malaysia kini 64 tahun merdeka,

Semoga negara terus aman dan damai.

Tuan Yang di-Pertua, terlebih dahulu saya ingin mengucapkan ribuan terima kasih
kepada Yang Berhormat Jeli selaku Menteri EPU serta pegawai-pegawai kerajaan,
kakitangan awam yang membuat perancangan yang rapi, cermat dan bertujuan murni
untuk membentangkan Rancangan Malaysia Ke-12 yang bertemakan, ‘Makmur, Inklusif,
Mampan’.

Tuan Yang di-Pertua, segala rancangan tanpa pelaksanaan yang berkesan tidak
akan mencapai kejayaan. Mengikut Laporan Ketua Audit Negara Tahun 2019, walaupun
Kerajaan Persekutuan memperuntukkan ratusan bilion untuk Rancangan Malaysia Ke-11,
tetapi akibat pelaksanaan yang lemah, banyak projek telah gagal mencapai sasaran dan
akhirnya merugikan rakyat dan negara.

Seperti contoh negeri Perak telah memperoleh peruntukan sebanyak RM8.63
bilion untuk pembinaan 556 buah projek. Akan tetapi setakat akhir tempoh Rancangan
Malaysia Ke-11, projek yang siap hanya 258 atau 46 peratus sahaja tetapi jumlah
peruntukan yang telah habis digunakan sudah mencapai 94 peratus atau RM7.57 bilion.
Saya percaya perkara yang sama juga berlaku kepada negeri-negeri yang lain, di
manakah kelemahannya?
