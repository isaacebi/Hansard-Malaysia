4 DR.28.09.2021

alkohol dan dadah. Terlalu high mereka bawa. Mereka sudah tidak boleh bezakan arah
itu. Itu pertama dan itu sangat bahaya.

Tetapi dalam kes single carriageway di mana satu lorong pergi dan balik,
bermaksud dalam keadaan ini memotong dengan berbahaya khususnya di kawasan
double line mereka memotong. Ini tidak boleh dianggap lawan arus tetapi memotong
dalam garisan berkembar. Ini juga berbahaya kerana ke arah kenderaan yang satu lagi.
Jadi, dalam dua senario kita melihat untuk mereka yang memandu di bawah pengaruh
dan dadah kita tidak berkompromi dan Akta Pengangkutan Jalan daripada seksyen 41
hingga 45, semua hukuman menanti mereka dan kalau mereka dibuktikan mengambil
dadah, mereka akan terus dituduh ke mahkamah.

Kalau menyebabkan kecederaan, dihukum benda lain. Kalau kematian, lebih
teruk. Kalau sebelum, kita tidak membezakan antara kematian dan juga kecederaan. Akan
tetapi, kali ini kita telah mencakupi semuanya untuk kita memberi kesedaran kepada
pemandu bahawa ini tanggungjawab mereka.

Jadi, secara keseluruhannya ingin saya mengatakan bahawa kita akan teruskan
kempen ini. Keselamatan atau pendidikan, keselamatan jalan raya itu perlu diteruskan
kerana kita mendidik anak muda kita bertanggungjawab di atas jalan raya. Ini kerana,
setiap kalau sebelum COVID-19, setiap tahun atau setiap hari 18 orang terkorban di atas
jalan raya dan ini yang kita hendak bendung. Terima kasih.

Tuan Yang di-Pertua: Terima kasih. Seterusnya saya jemput Yang Berhormat
Tuan Loke Siew Fook.

2. Tuan Loke Siew Fook [Seremban] minta Menteri Kewangan menyatakan sama
ada kerajaan bersedia untuk mengkaji semula dasar ekuiti untuk syarikat penghantar fret
yang sedang beroperasi memandangkan syarat ekuiti sedia ada sukar untuk
dilaksanakan.

Menteri Kewangan [Datuk Seri Utama Tengku Zafrul bin Tengku Abdul Aziz]:
Terima kasih Tuan Yang di-Pertua. Yang Berhormat Seremban, dalam menjawab soalan
Ahli Yang Berhormat, ingin saya mengulas beberapa perkara sebagai konteks kepada isu
yang dibangkitkan. la juga susulan daripada pelbagai soalan yang turut dibangkitkan oleh
beberapa Ahli Yang Berhormat yang lain baru-baru ini.

Sebagai latar belakang, isu ini bukanlah isu yang baharu dan sebarang keputusan
yang ditentukan oleh Kementerian Kewangan haruslah mengambil kira pandangan semua
pihak yang berkepentingan. Syarat penyertaan ekuiti bumiputera sebanyak 51 peratus ini
telah dipersetujui oleh Majlis Ekonomi Bumiputera pada tahun 2015 yang dipengerusikan
oleh Yang Amat Berhormat Perdana Menteri ketika itu.

Keputusan tersebut adalah selaras dengan hasil kajian yang dijalankan oleh
TERAJU. Untuk makluman Ahli Yang Berhormat, pada tahun yang sama, Persekutuan
Penghantar Fret Malaysia (FMFF) telah memohon pengecualian terhadap syarat ini.
Melalui surat yang telah diutus oleh Kementerian Kewangan pada tahun 2016, syarikat
tempatan yang memperoleh status perkhidmatan Logistik Bersepadu Antarabangsa (ILS)
dikecualikan daripada syarat ini sehingga 31 Disember 2020. Justeru, pada Disember
2020, Kementerian Kewangan telah memaklumkan bahawa tempoh untuk memenuhi
syarat penyertaan bumiputera ini dilanjutkan sehingga 31 Disember 2021.

Pada masa yang sama, syarat ini dikecualikan bagi ejen penghantaran kastam
bertaraf ILS yang mempunyai majoriti pemilikan asing dan juga syarikat yang tersenarai
di Bursa Malaysia. Baru-baru ini Kementerian Kewangan telah melanjutkan tempoh
pengecualian ini buat kali kedua sehingga Disember 2022 supaya TERAJU dapat meneliti
penyertaan bumiputera alam industri logistik ini dengan lebih lanjut.

Hasil kajian ini kemudiannya akan dibentangkan kepada Jemaah Menteri bagi
melakar hala tuju penglibatan bumiputera dalam sektor logistik serta memastikan industri
ini terus berkembang. Ini terutamanya daripada segi menambah baik kecekapan industri,
meningkatkan produktiviti dan mengekalkan asas kos rendah.
