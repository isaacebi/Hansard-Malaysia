92 DR.28.09.2021

01840

Selebihnya seperti yang saya jelaskan tadi, pembangunan dibuat secara
berhutang. Maka tidak hairanlah Dato’ Sri Idris Jala, Menteri pada ketika itu pernah
menyebut, sekiranya kerajaan meneruskan corak perbelanjaan sedemikian, kita mungkin
bankrap pada tahun 2019. Maksud beliau sudah tentulah kita berada dalam situasi
kewangan yang meruncing dan itulah realitinya selepas PRU Ke-14.

Kini bayaran khidmat hutang telah mencecah 15 peratus setahun sehingga 20
peratus. Dalam bahasa mudahnya, bagi setiap RM1 bilion, pelbagai hasil kutipan yang
kita kutip, kita mengguna antara RM150 juta sehingga RM200 juta untuk membuat
bayaran khidmat hutang. Justeru itu penting dalam memastikan tata kelola kerajaan yang
baik ini, kita bersikap telus.

Soalan saya yang seterusnya, apakah langkah kerajaan untuk merasionalkan
jumlah hutang dalam tempoh RMKe-12 ini. Minta senarai agensi-agensi yang hutangnya
dijamin oleh kerajaan, jumlah hutang setiap agensi ini dan keupayaan mereka untuk
membayar balik hutang mereka pada waktunya. Berapakah jumlah tanggungan hutang ini
yang akhirnya perlu dibayar oleh kerajaan?

Tuan Yang di-Pertua dan sidang Dewan yang saya hormati, perkara kedua, tema
kedua ialah tentang keseimbangan pembangunan. Dalam dialog bersama Menteri Hal
Ehwal Ekonomi sebelum ini, saya pernah bangkitkan keperluan membuat suntikan lebih
besar khusus kepada sekurang-kurangnya enam negeri termiskin untuk mengimbangi
pembangunan.

Saya gembira mendengar komitmen Yang Amat Berhormat Perdana Menteri
kelmarin untuk memastikan hal ini berlaku dan mahu ulang bahawa selain daripada geran
per kapita ataupun capitation grant berdasarkan jumlah penduduk dan panjang jalan, satu
jumlah tetap yang signifikan. Misalnya RM500 juta atau RM1 bilion perlu diberikan kepada
setiap enam negeri termiskin setiap tahun sepanjang RMKe-12 ini. Hanya dengan ini,
keseimbangan pembangunan mungkin boleh berlaku. Saya minta penjelasan tentang
kadar pertumbuhan negeri-negeri. Apakah rancangan kerajaan untuk meningkatkan
KDNK di negeri-negeri yang pertumbuhan KDNK nya di bawah kadar purata Malaysia.

Sabah dan Sarawak misalnya lebih rendah daripada negeri Perlis. Meskipun
belanjawan negeri mereka besar. Ini menunjukkan bahawa kurangnya suntikan projek
yang bermakna di sana. Jika boleh saya mencadangkan kerjasama strategik Kerajaan
Persekutuan dan juga kerajaan-kerajaan negeri bagi mengatasi masalah khusus.
Misalnya dengan mengambil kira unjuran pertumbuhan penduduk dan juga perancangan
pembangunan negeri.

Di Perlis misalnya, kita banyak cakap, hari ini pun gelembung pelancongan dibuka
di Langkawi tetapi sayangnya Jeti Kuala Perlis yang menjadi laluan utama ke Langkawi
masih lagi kecil yang memerlukan satu perubahan untuk dibesarkan.

Dalam bidang pendidikan misalnya, jumlah kelas tidak cukup, terlalu sempit, ada
bangunan rosak dan juga [Tidak jelas] sekolah. Misalnya di Sekolah Rendah Kebangsaan
Seri Perlis, ada satu bangunan yang sudah rosak, sampai sekarang belum dirobohkan.
Jadi kelas semakin tidak cukup, murid terpaksa bersesak untuk belajar. Juga dalam satu
kes di Sekolah Kebangsaan Chuping, baru-baru ini murid-murid satu sekolah kena
terpaksa dipindahkan kerana ada projek kuari yang terdekat yang mungkin mengancam
keselesaan murid-murid dan juga guru-guru di sana.

Jadi ini menunjukkan seolah-olah tidak ada perancangan yang teliti sehingga
menyebabkan kualiti pendidikan menjadi terabai. Kerjasama juga boleh dibuat bagi
membolehkan tanah-tanah terbiar kerajaan di setiap negeri dimanfaatkan untuk
menangani pelbagai isu misalnya bil import makanan yang tinggi iaitu sekitar RM50 bilion
setahun sekali gus menjamin keselamatan makanan negara iaitu food security sekurang-
kurangnya sepanjang RMKe-12 ini.

Kita juga mesti menyemak semula berapakah nisbah hasil kerajaan negeri yang
diperolehi daripada kegiatan berasaskan pembalakan. Perlu disediakan insentif untuk kita
mengekalkan hutan dan beri lebih banyak kuasa kepada negeri untuk menjanakan hasil
mereka sendiri supaya mereka tidak bergantung kepada hasil pembalakan.
