DR.28.09.2021 91

sekarang. Hospital Padang Besar dijanjikan sejak RMKe-9, pecah tanah berkali-kali,
tetapi belum ada seketul bata pun diletak di sana. Banyak lagi yang belum dicapai.
Misalnya RMKe-12 yang menjanjikan lebih 12,000 peluang pekerjaan di Perlis, masih
belum diterjemahkan sepenuhnya. Jadi kita mesti ingat bahawa perancangan yang baik
hanya boleh dikatakan berjaya apabila ia dilaksanakan dan mencapai tujuannya.

Tiga masalah utama yang boleh ditangani ialah kalau kita tengok dalam analisis,
projek-projek yang gagal, projek-projek yang sakit, kita kekurangan pekerja yang mahir,
kita kekurangan kontraktor yang cukup modal dan juga pengurusan projek yang baik.
Saya fikir sebenarnya kita bukanlah lemah sangat dalam hal ini. Kita ada banyak institusi
latihan seperti IKM, IKBN dan sebagainya.

Apa yang perlu ialah kita perlu menyusun semua tenaga kerja ini, kita memberikan
suntikan modal melalui geran-geran kerajaan dan mengajar mereka dengan lebih baik
dalam aspek pengurusan projek supaya projek-projek ini dapat dilaksanakan dan siap
pada masanya. Lebih baik kita membayar lebih sedikit asalkan projek ini siap daripada
kita membayar lebih tetapi lambat siap. Saya berpendapat antara punca kenapa semua
ini berlaku ialah kerana lemahnya semak dan imbang dalam sistem kita.

Ya, kita ada Parlimen, namun umum tahu bagaimana terhadnya demokrasi di
Malaysia dalam pelbagai aspek. Lihat sahaja dalam pelbagai indeks antarabangsa
tentang ini dan realiti, kebebasan akademik, kebebasan media, kebebasan kehakiman
dan sebagainya.

Semua tahu bagaimana parti-parti pembangkang sering diremehkan, ditekan,
ditindas dan dinafikan hak walaupun sebahagian mereka sebenarnya adalah anggota
legislatif iaitu sebuah cabang kerajaan dan mereka dipilih oleh rakyat.

Mujur kini kita sedang berada dalam satu tempoh bersejarah apabila kerajaan
atau blok pembangkang terbesar melakukan Perjanjian Persefahaman iaitu MoU untuk
sebahagiannya memulihkan kembali institusi demokrasi di negara ini. Kita tidak boleh lagi
membiarkan pemulihan ini hanya berlaku kerana keadaan politik semasa atau kerana
keterbukaan pemimpin tertentu. la mesti diinstitusikan agar tetap kekal menjadi amalan
budiman ataupun gentleman practices dalam politik kita.

Soalan saya berapakah anggaran kos untuk mengembalikan semula Suruhanjaya
Perkhidmatan Parlimen bagi membolehkan ia kembali berfungsi secara mandiri. Dalam
memperkatakan tentang pertanggungjawaban, ketelusan dan integriti sistem ini, sudah
tentu ia tidak terlepas daripada persoalan fiskal negara yang meruncing. Kita wajib sedar
bahawa dokumen yang sedang kita bahaskan ini bukan sekadar untuk menyedapkan
mata memandang atau telinga mendengar. Dokumen yang kita bahaskan ini adalah satu
rancangan lima tahun yang secara keseluruhannya bernilai RM1.5 trilion.

Sebenarnya ini di bawah RMKe-11 pun kita merancang lebih daripada RM 1 trilion
dalam tempoh lima tahun. Bagaimanapun kita perlu sedar bahawa daripada jumlah ini
kira-kira 95 peratus hingga 99 peratus hasil kerajaan digunakan untuk perbelanjaan
mengurus. Manakala bakinya antara satu hingga lima peratus hasil kerajaan, digunakan
untuk perbelanjaan pembangunan. Selebihnya kita perlu berhutang dan kita telah
berhutang saban tahun sehingga hutang ini semakin menghimpit diri kita pada hari ini.

Inilah corak perbelanjaan yang berlaku sebelum PRU-14 meskipun sesetengah
pihak mendakwa GST dapat meningkatkan hasil kerajaan. Sebagai seorang Ahli Parlimen
yang memandang GST sebagai satu sistem cukai yang baik, persoalan besar yang perlu
diberi penekanan sebenarnya ialah untuk apa hasil ini dibelanjakan. Jika kita telusuri
semula tempoh antara 2009 hingga 2017, jelas walaupun sesetengah bantuan baharu
diumumkan di bawah Program 1Malaysia.

la dibuat melalui agihan pelbagai bentuk subsidi yang diberikan sebelum itu.
Misalnya pelupusan subsidi gula. Jika kita teliti rekod perbelanjaan kerajaan dari tahun
ke tahun, kita akan melihat pengurangan subsidi dan perbelanjaan sosial. Misalnya
daripada jumlah RM74 bilion pada tahun 2009 kepada RM28 bilion pada tahun 2017. Satu
pengurangan subsidi yang cukup besar. Tambahan lagi nisbah perbelanjaan
pembangunan berbanding hasil menyusut dari 12 peratus pada tahun 2009 kepada antara
satu hingga lima peratus menjelang PRU-14.
