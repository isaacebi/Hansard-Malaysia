DR.28.09.2021 15

Tuan Yang di-Pertua: Terima kasih. Yang Berhormat Timbalan Menteri.

Dato’ Dr. Haji Noor Azmi bin Ghazali: Terima kasih Yang Berhormat Kulim-
Bandar Baharu atas keprihatinan yang melihat kepada angka-angka yang realistik. Kalau
kita lihat daripada peletakan jawatan 2016 hingga sekarang ini memang menghampiri iaitu
948 dan kadarnya berkurangan sejak 2019. Seperti yang saya sebutkan tadi, kerajaan
pada hari ini memujuk, memberikan promosi, memberikan pengiktirafan dan memberikan
penambahbaikan kepada pakar-pakar untuk return dalam kerajaan.

Itu, that is dengan izin reduce the brain drain dan juga usaha yang dilakukan untuk
membolehkan ramai lagi doktor-doktor yang baharu ini mengikuti kursus kepakaran.
Memang kalau kita lihat tentulah dengan keadaan yang kita ada sekarang ini dan
banyaknya yang telah berhijrah keluar dan kita hendak target sampai 28,000 satu mungkin
angka yang agak kalau saya kata realistik pun agak terkejut. Akan tetapi kita dapat
merapatkan jurang itu.

Begitu juga kita dapat melaksanakan kursus kepakaran sarjana yang sekian lama
di adakan di negara ini dan juga kursus yang kita katakan sebagai latihan kepakaran
parallel pathway yang mana hari ini jawatankuasa khas yang ditubuhkan pada 20 Ogos
tahun ini memberi fokus kepada bagaimana kita dapat memohon daripada MOF atau
daripada Ministry of Finance, dana yang lebih setara dengan hadiah latihan persekutuan
ini. Dengan ini akan menimbulkan minat lagi dan kebolehlaksanaan doktor-doktor baharu
ini melatih diri dalam bidang-bidang kepakaran yang diminati.

Jadi, Yang Berhormat Kulim-Bandar Baharu satu soalan yang baik, yang prihatin
dan saya memang selalu berfikir tentang perkara ini. Bagaimana kita hendak
menambahkan lagi doktor-doktor pakar kita dan mengurangkan penghijrahan doktor-
doktor pakar KKM keluar dan memanggil balik kalau boleh doktor-doktor pakar yang hebat
di luar negara dari Malaysia untuk pulang ke sini untuk menabur jasa bakti menolong
rakyat di Malaysia ini. Terima kasih Tuan Yang di-Pertua.

Tuan Yang di-Pertua: Yang Berhormat Tuan Noor Amin bin Ahmad.

4. Tuan Noor Amin bin Ahmad [Kangar] minta Menteri Belia dan Sukan
menyatakan apakah bantuan yang diberikan kepada pengusaha sukan di seluruh negara
dan berapa ramai yang terpaksa gulung tikar sejak Mac 2020.

Timbalan Menteri Belia dan Sukan [Dato’ Sri Ti Lian Ker]: Terima kasih Yang
Berhormat Kangar. Tuan Yang di-Pertua, pandemik COVID-19 memang memberi kesan
dan impak yang besar pada ekosistem sukan dan pengusaha sukan. Perniagaan terjejas,
pendapatan merosot, ada yang merugikan serta tekanan pembayaran balik pinjaman
merunsingkan.

Kementerian Belia dan Sukan amat memahami keresahan yang dialami oleh para
penggiat industri sukan kesan daripada pelaksanaan Perintah Kawalan Pergerakan yang
berkuat kuasa. Pelbagai kesulitan yang dialami oleh para pengusaha dan pekerja kerana
tidak dapat beroperasi dan meneruskan perniagaan. Antaranya termasuklah tanggungan
hutang dan pemberhentian kerja serta ada yang terpaksa menutup perniagaan.

Berdasarkan semakan yang dibuat oleh pihak kementerian bermula 1 Januari
sehinggalah 31 Disember 2020, hampir 1,968 buah syarikat dan perniagaan berkaitan
sukan terpaksa menamatkan operasi kerana kekurangan modal pusingan, tidak dapat
menampung kos operasi dan sebagainya. Sebahagian besar daripadanya ialah promoter
dan penganjur acara sukan, perniagaan runcit barangan sukan serta pusat kecergasan.

Kajian persepsi pemegang taruh ke atas kesan COVID-19 terhadap industri sukan
yang dijalankan oleh Institut Penyelidikan Pembangunan Belia Malaysia semasa
pelaksanaan Perintah Kawalan Pergerakan pada tahun 2020 pula menunjukkan 93.2
peratus daripada pemain industri terkesan, dengan 58.8 peratus menyatakan bahawa
mereka memerlukan kewangan yang sewajarnya bagi memastikan kelangsungan
perniagaan dan operasi.

Bagi membantu penggiat industri sukan yang terjejas, Kementerian Belia dan
Sukan pada 5 hari bulan 2021 telah mengumumkan beberapa inisiatif prinatin belia dan
