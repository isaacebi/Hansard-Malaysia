62 DR.28.09.2021

01610

Apakah polisi spesifik yang akan dilaksanakan yang berbeza dengan tahun-tahun
yang lalu? Sekurang-kurangnya kerajaan mesti menjalankan dan mengumumkan punca
dan sebab-sebab utama RMK-RMK sebelum ini yang telah gagal dalam misi mereka.
Hanya dengan fahaman sebab dan punca kegagalan, kerajaan dapat mengubah atau
memperhalus dasar-dasar untuk menyempurnakan penyampaian dan menjayakan
RMKe-12. Kalau kita tidak tanya, kita tidak jawab, mengapa RMK yang dulu tidak dapat
mencapai matlamat, RMKe-12 akan gagal seperti RMK-RMK yang lalu. Malangnya,
dasar-dasar spesifik langsung tidak disampingi dalam buku RMKe-12.

Oleh itu, saya hanya dapat membuat kesimpulan bahawa walaupun RMKe-12
dipenuhi dengan banyak cadangan dasar umum yang murni dan wajar disokong, ia akan
gagal mencapai matlamatnya seperti RMK-RMK yang lalu sebab banyak kementerian
masih dipimpin oleh Yang Berhormat Menteri-menteri yang menjadikan Malaysia sebagai
bahan jenaka seperti pengumuman kereta terbang ataupun baru-baru ini, bahawa
Malaysia mampu mencipta vaksin COVID-19.

Tuan Yang di-Pertua, oleh kerana masa perbahasan yang singkat, saya akan
menumpukan ucapan saya kepada dua perkara sahaja yang pada saya merupakan
antara faktor yang paling penting untuk memastikan supaya kita berpeluang untuk
mencapai matlamat yang ditetapkan dalam RMKe-12.

Pertama sekali, saya amat tertarik dengan keputusan untuk memberikan ruang
khusus satu bab untuk Sabah dan Sarawak iaitu Bab 7 yang bertajuk, ‘Memperkukuh
Pembangunan Sosioekonomi di Sabah dan Sarawak’. Keutamaan yang diberikan adalah
wajar kerana kedua-dua negeri tersebut telah dianaktirikan selama ini oleh Kerajaan
Barisan Nasional (BN) sebelum ini dan menyebabkan kemunduran sosioekonomi Sabah
dan Sarawak berbanding dengan Semenanjung Malaysia.

RMKe-12 berhasrat untuk mencergaskan semula aktiviti ekonomi dengan
menggalakkan pembangunan industri-industri yang lebih saksama di Sabah dan Sarawak.
Akan tetapi, strategi dan cadangan yang dikemukakan adalah tidak mencukupi. Sabah
dan Sarawak merupakan dua buah wilayah yang mempunyai potensi pertumbuhan
ekonomi yang tertinggi di Malaysia sebab mereka masih berada di tahap pembangunan
yang rendah. Akan tetapi, mereka tidak akan mencapai potensi pertumbuhan mereka
dengan dasar pelaburan semasa yang terpakai untuk seluruh negara.

Saya berikan contoh. Secara umumnya, saya setuju bahawa Malaysia perlu
memberikan fokus, menumpukan fokus kepada penarikan pelaburan berteknologi tinggi
yang tidak bergantung pada tenaga buruh berkemahiran rendah. Kita semua memang
mahukan dan mengharapkan pelaburan besar dan lebih daripada Intel ataupun Microsoft,
daripada Amazon ataupun Facebook dan sedia memberikan pelbagai insentif termasuk
cukai dan geran untuk menjadikan Malaysia sebuah destinasi pelaburan yang menarik
untuk mereka.

Akan tetapi, syarikat-syarikat ini tidak akan bertapak di negeri-negeri seperti
Sabah dan Sarawak terutamanya kerana kekurangan pekerja berkemahiran tinggi dan
ekosistem industri yang tidak sesuai. Akibatnya, jika kita hanya bertumpu kepada dasar
pelaburan negara, Sabah dan Sarawak akan terus tercicir dan hanya akan berjaya
menarik pelaburan yang terhad di sektor petroleum dan industri berat yang tidak menjana
peluang pekerjaan yang meluas dan mencukupi kepada rakyat di Sabah dan Sarawak.

Kita dapat lihat daripada data bahawa sektor pembuatan adalah hampir langsung
tidak wujud di Sabah dan Sarawak. Walaupun sektor ini bakal menjana peluang pekerjaan
yang paling besar. Ini merupakan sebab utama rakyat di Sabah dan Sarawak terpaksa
meninggalkan tanah air mereka untuk berhijrah ke Semenanjung Malaysia untuk mencari
pekerjaan. Saya ingin mencadangkan supaya RMKe-12 digubal sedikit supaya dasar
pelaburan negara akan diperhalusi mengikut tahap pembangunan wilayah tersebut.

Di negeri seperti Selangor dan Pulau Pinang, pelaburan sektor pembuatan yang
amat bergantung kepada tenaga buruh adalah jelas tidak digalakkan. Akan tetapi, di
Sabah dan Sarawak, insentif perlu diberikan kepada mereka yang mampu membekalkan
peluang pekerjaan yang ramai kepada penduduk di kedua-dua buah negeri walaupun
berteknologi rendah. Secara tidak langsung kejayaan dasar ini juga akan meningkatkan
