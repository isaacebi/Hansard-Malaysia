DR.28.09.2021 97

Saya suka mencadangkan kepada kerajaan supaya melihat untuk
mempertimbangkan, untuk menyahsenaraikan ataupun dalam bahasa Inggeris dengan
izin, to take MAHB private kerana sekarang ini merupakan satu syarikat tersenarai. Kalau
kita mengambilkan syarikat ini menjadi satu syarikat milik kerajaan secara penuh, tidak
disenaraikan maka kerajaan mempunyai satu ruang yang lebih besar dan lebih bebas
untuk lihat bagaimana kita dapat mencari syarikat-syarikat operasi yang lain untuk kita
berusaha sama untuk membangunkan lapangan terbang.

Saya faham bahawa lapangan terbang ini merupakan aset strategik negara. Saya
tidak mencadangkan bahawa lapangan terbang ini dijual dan bukannya seperti yang
dicadangkan untuk Lapangan Terbang Subang tetapi ia mesti dikuasai oleh kerajaan
melalui Khazanah tetapi Khazanah boleh mencari syarikat-syarikat swasta yang lain untuk
berusaha sama supaya bersama-sama untuk menaikkan ataupun membangunkan
lapangan-lapangan terbang.

Yakinlah bahawa terdapat banyak pihak swasta yang ada minta untuk
membangunkan lapangan-lapangan terbang yang kecil termasuklah Kuantan, Ipoh,
Sandakan, Tawau dan sebagainya supaya melebarkan landasan lapangan terbang itu
dan juga membesarkan lapangan terbang.

Tuan Yang di-Pertua, perkara yang kedua yang saya hendak menyentuh ialah
berkenaan dengan sektor rel. Dalam dokumen RMKe-12 ini dinyatakan bahawa salah satu
projek menaik taraf landasan kereta api KVDT2 akan siap pada tahun 2026. Akan tetapi
saya hendak mempersoalkan bagaimana kerajaan boleh memastikan projek ini siap pada
tahun 2026 kerana sekarang ini projek ini tergendala.

Projek ini telah diberhentikan oleh pihak Kementerian Pengangkutan. Menteri
Pengangkutan kononnya hendak menjadi hero, dia batalkan kontrak projek tersebut
kepada Syarikat Dnaya Maju LTAT kononnya mendakwa bahawa projek ini diberikan oleh
Kerajaan Pakatan Harapan secara rundingan terus padahal projek ini telah dianugerahkan
oleh Kerajaan Barisan Nasional. Kita hanya menyambung dan kita merunding semula
dengan satu kos yang lebih rendah.

Akan tetapi sekarang ini projek ini telah dibatalkan. Kontrak itu telah dibatalkan
dan syarikat itu membawa kerajaan ke mahkamah dan terdapat banyak implikasi
perundangan dan kewangan terhadap projek ini. Kemungkinan di mahkamah bertahun-
tahun, projek ini tidak dapat jalan. Landasan itu tidak dapat digunakan. Jadi saya hendak
mempersoalkan bagaimana kerajaan akan pastikan projek KVDT2 ini dapat disiapkan
sebelum tahun 2026.

Perkara yang kedua berkenaan dengan sektor rel Tuan Yang di-Pertua ialah
berkenaan dengan projek ECRL. Saya masih mengekalkan pendirian bahawa jajaran
yang paling strategik untuk ECRL ialah menggunakan jajaran selatan yang telah pun
dirundingkan semasa era pentadbiran Kerajaan Pakatan Harapan kerana ia bukan sahaja
dapat memberikan tempias ekonomi ke Negeri Sembilan tetapi jajaran selatan ini adalah
lebih strategik kerana jajaran ini akan sampai ke Westport secara terus melalui Pulau
Carey dan Pulau Carey ini telah pun dilihat dan telah dipertimbangkan sebagai
pembangunan pelabuhan ketiga untuk masa depan di Pulau Carey.

Jadi jajaran itu melalui Pulau Carey ia tentunya akan memberikan satu
kepentingan strategik untuk negara. Salah satu perkara yang saya juga hendak
mencadangkan kepada Yang Berhormat Jeli untuk melihat ialah kalau ia melalui jajaran
selatan, ia melalui Putrajaya ia boleh disambung terus ke KLIA melalui KLIA Transit. Ini
akan memberikan satu kelebihan kepada negeri-negeri Pantai Timur kerana dengan
adanya sambungan ini maka ECRL boleh menghubungkan antara KLIA dengan negeri-
negeri Pantai Timur. Sudah tentu ini memberikan satu impak positif kepada negara kita.

Juga jajaran yang dicadangkan oleh Kerajaan Persekutuan pada hari ini iaitu
menggunakan jajaran utara, ia akan memberikan kesan dan impak sosial kepada alam
sekitar yang cukup besar. Laporan EIA sedang dipamerkan sekarang ini. Banyak kesan
alam sekitar terhadap Batu Dam, terhadap perkampungan Melayu di Jalan Kastam dan
sebagainya. Jadi ada banyak kawasan perumahan yang perlu dikosongkan untuk projek
ini.
