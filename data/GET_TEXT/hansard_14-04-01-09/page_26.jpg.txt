20 DR.28.09.2021

penjanaan perolehan dan keuntungan Kumpulan FELCRA Berhad adalah daripada dua
aktiviti utama syarikat iaitu perladangan dan perkilangan.

Sehingga kini, jumlah anak syarikat yang berstatus aktif adalah sebanyak 20 buah
syarikat. Hampir keseluruhan anak syarikat adalah milik penuh FELCRA Berhad yang
terdiri daripada pelbagai bidang. Anak syarikat yang memperolehi keuntungan pada setiap
hujung tahun akan memberi pulangan berbentuk dividen kepada syarikat induk dan ini
secara tidak langsung akan memberi manfaat kepada para peserta.

Anak-anak syarikat ini bertindak sebagai dengan izin, supporting vehicle di dalam
memastikan teras utama FELCRA Berhad terus dipacu dan memberi impak kepada
penjanaan keuntungan syarikat keseluruhannya. Manakala bagi projek-projek peserta di
seluruh negara yang diuruskan oleh FELCRA Berhad atau dikenali sebagai Projek
Penyatuan dan Pemulihan, FELCRA Berhad telah mengagihkan keuntungan projek dalam
bentuk agihan bulanan dan agihan interim pertama untuk tahun 2021 ialah sebanyak
RM78.48 juta.

Agihan interim pertama untuk tahun 2021 ini telah dibayar dalam bulan Ogos
tahun ini dan merupakan keuntungan yang dijana bagi tempoh Januari hingga April tahun
2021 ini. Agihan interim kedua untuk tahun 2021 dijangka pada bulan Disember 2021 dan
ketiga pula pada bulan Mac 2022. Terima kasih.

Tuan Yang di-Pertua: Terima kasih, soalan tambahan pertama.

Tuan Haji Ahmad bin Hassan [Papar]: Terima kasih kepada Yang Berhormat
Timbalan Menteri. [Bercakap dalam bahasa Brunei] Jelas benar jua tu jawapan atu. Jadi,
soalan saya yang kedua ialah menerusi Program Tanggungjawab Sosial Koperasi (CSR)
FELCRA Sabah, berapakah jumlah dana yang telah dibelanjakan untuk Program CSR di
Sabah khasnya dan di P.175 amnya?

Tuan Yang di-Pertua: Terima kasih, silakan.

Datuk Haji Hasbi bin Habibollah: Terima kasih Yang Berhormat Papar. Untuk di
negeri Sabah, CSR sebagai mana yang di soal oleh Yang Berhormat, sehingga kini
FELCRA Berhad telah memajukan kira-kira 7,000 hektar tanah di wilayah Sabah yang
dapat memberi manfaat kepada 2,316 peserta.

Adalah menjadi tanggungjawab sosial FELCRA Berhad untuk memastikan
peserta menerima bantuan CSR bagi memperkasa kesejahteraan mereka. Bagi tahun
2021 ini, sejumlah RM242,700 telah diperuntukkan bagi membiayai program-program
menaik taraf amenity sosial seperti dewan orang ramai, surau dan kemudahan sukan. Di
samping itu, terdapat juga program menaikkan taraf premis perniagaan untuk usahawan-
usahawan dalam kalangan peserta.

Untuk makluman Yang Berhormat Papar, di Papar tiada projek dan penempatan
FELCRA. Walaupun demikian, terdapat sebuah ladang berdekatan di Kampung Gana
yang mana sekiranya dilaksanakan sebarang program melibatkan dengan izin, community
engagement, masyarakat di Papar akan turut dijemput hadir ke program ini dan antaranya
ialah seperti kenduri-kendara kampung, Program Kempen Kebersihan Kampung dan juga
program pendidikan untuk pelajar seperti program tuisyen untuk luar bandar melalui
Program Yayasan FELCRA. Terima kasih.

Tuan Yang di-Pertua: Terima kasih.

Dato’ Sri Hasan bin Arifin [Rompin]: Rompin.

Puan Rubiah binti Wang [Kota Samarahan]: Kota Samarahan.
Tuan Yang di-Pertua: Yang Berhormat Rompin.

Dato’ Sri Hasan bin Arifin [Rompin]: Terima kasih Tuan Yang di-Pertua. Banyak
rungutan daripada peserta-peserta FELCRA terutamanya di Rompin bahawa pengeluaran
hasil ladang FELCRA tidaklah sebaik ladang FELDA ataupun ladang swasta.

Apakah usaha-usaha untuk meningkatkan lagi produktiviti dan pengeluaran hasil
ladang FELCRA kerana dengan harga yang baik ini dapat memberi pulangan yang tinggi
kepada peserta-peserta Tanah Rancangan FELCRA terutama di Rompin dan di seluruh
negara.
