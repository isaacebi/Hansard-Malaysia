DR.28.09.2021 89

memberi pembangunan yang seimbang kepada wilayah Sarawak dan Sabah berpunca
kepada integrasi dan data yang kurang serta penyelarasan yang kurang efektif antara
agensi Persekutuan dengan agensi di Sarawak dan Sabah dalam proses pemantauan
dan mendapatkan maklumat pembangunan.

Hal yang berulang dinyatakan dalam hal berkaitan kerajaan tempatan yang
menyatakan perancangan strategik seperti perancangan spesial kebangsaan tidak diguna
pakai sepenuhnya. Isi kandungan Rancangan Malaysia Ke-12 juga jelas dalam
ketidakcekapan pengurusan sumber dalam pengurusan luar bandar termasuk Sabah dan
Sarawak menyebabkan berlaku pertindihan program dan kumpulan sasar.

Data yang kurang berkualiti dalam Sistem Profil Kampung Peringkat Nasional
(SPKPN) menghalang perancangan pembangunan luar bandar yang komprehensif.
Persoalannya, mengapa setelah 58 tahun Malaysia ditubuhkan, soal kolaborasi masih
menjadi penghalang utama. Adakah integrasi antara Kerajaan Persekutuan dan Kerajaan
Negeri perlu disemak dan reengineering agar dapat membentuk kesepakatan selaras di
bawah payung Keluarga Malaysia?

Ingin saya tekan, sains data adalah kunci kepada polisi yang mengambil kira
semua aspek. Sekiranya kelemahan mengenai maklumat yang kurang baik adalah punca
pembangunan luar bandar tidak dapat diberikan, maka sudah menjadi tanggungjawab
kerajaan membaiki kelemahan ini. Juga saya ingin menyatakan terima kasih dan juga
dinyatakan terdapat pencapaian yang luar biasa daripada segi pembangunan tanah adat
di mana dicatatkan kenaikan sebanyak 613 peratus keluasan tanah Hak Adat Bumiputera
(NCR) diberi pemilikan kepada 19,240 orang pada tahun 2020. Ini adalah satu jumlah
yang baik tetapi tidak mencukupi.

Saya ingin mengambil kesempatan juga di dalam Rancangan Malaysia Ke-12,
dalam berbicara mengenai isu bumiputera, saya ingin membangkitkan isu penting
berhubung kait dengan status bumiputera di Sarawak yang perlu mendapat perhatian
kerajaan dan dilakukan pindaan Perlembagaan. Isu yang saya ingin bangkitkan adalah
cadangan Kerajaan Negeri Sarawak untuk membuat perubahan kepada definisi ‘peribumi’
dalam Perlembagaan Malaysia untuk cerminan pelbagai kaum di Sarawak.

Dalam ucapan Yang Amat Berhormat Perdana Menteri, Keluarga Malaysia
merangkumi bumiputera Sabah dan Sarawak. Pindaan definisi dan kemas kini senarai
kaum dalam perlembagaan amat perlu sekali supaya etnik Sarawak tidak lagi disebut
dengan perkataan ‘lain-lain’. Signifikan pindaan Artikel 161A(7) akan memberi
pengiktirafan kepada Keluarga Malaysia pelbagai etnik di Sarawak.

01830

Merujuk kepada cadangan pindaan 161A(7) saya ingin merakamkan hasrat agar
penambahbaikan etnik seperti Jatti Miriek disenaraikan sebagai ras ataupun etnik di
Sarawak. Jatti Miriek untuk makluman adalah kaum tertua di utara Sarawak dan dominan
di bahagian Miri dan Parlimen Miri juga adalah sempena nama bagi etnik Miriek ini. Begitu
juga pengiktirafan kepada kaum Lun Bawang, Vai'e di Bintulu dan juga Berawan di Baram
dan juga senarai etnik yang akan dikemukakan oleh Kerajaan Sarawak.

Maka saya menuntut kolaborasi dan libat urus yang cekap bagi menjayakan
pindaan definisi peribumi bagi Artikel 161A(7) kelak. Implikasi pindaan ini juga akan
membolehkan etnik-etnik yang tidak tersenarai dapat melabur ke Amanah Saham
Bumiputera dan tidak lagi menumpang atas tiket Melayu ataupun Orang Ulu sahaja.

Selain itu saya ingin membangkitkan berkenaan dengan masalah dadah. Terima
kasih, di dalam Rancangan Malaysia ke-12 masih dinyatakan keperluan untuk kita
membasmi dadah terutama sekali dadah jenis new psychoactive substance. Tetapi dalam
pada masa yang sama saya berpandangan kerajaan boleh mempertimbangkan polisi
yang significant dan radikal bagi decriminalize drug untuk kegunaan peribadi bagi
mengurangkan hukuman kepada penagihan dan melabelkan penyalahgunaan substance
ini sebagai penjenayah.

Timbalan Yang di-Pertua [Dato’ Mohd Rashid Hasnon]: Satu minit lagi Yang
Berhormat.
