82 DR.28.09.2021

seperti bandingan satu benih yang akan membenihkan tujuh tangkai. Pada setiap tangkai
itu terdapat pula seratus benih yang lain dan Allah Taala menggandakan bagi siapa yang
Dia mahu dan Allah Taala itu Maha Luas lagi Maha Mengetahui.”

Pertamanya saya hendak ucapkan tahniah kepada Yang Amat Berhormat
Perdana Menteri yang telah membentangkan RMKe-12 dan situasi kita berhadapan
dengan COVID-19 dan juga berhadapan dengan pandemik melibatkan bukan hanya
kesihatan pandemik ekonomi akibat daripada COVID-19. Tentulah pembentangan RMKe-
12 di saat berlaku pandemik ini di saat berlaku krisis ekonomi menjadi satu petanda aras
untuk kita melihat bagaimanakah ekonomi dapat kita pulihkan dalam masa sehingga
berakhirnya RMKe-12.

Apa yang berlaku dalam tempoh COVID-19 berlangsung hampir dua tahun,
menunjukkan kepada kita bahawa ekonomi negara tidak sekukuh yang kita jangka. Ini
kerana kita boleh lihat sebagai contoh bila berlakunya PKP 1.0, kita lihat satu per tiga isi
rumah dan juga perniagaan tidak mampu mengekalkan perbelanjaan lebih daripada
sebulan.

Kita juga telah lihat 82 persen pekerja swasta mempunyai simpanan kurang
daripada dua bulan. ltu sebagai salah satu daripada indikator menggambarkan kelemahan
dari sudut ekonomi negara melibatkan rakyat sehingga bila berlaku pandemik kesihatan
yang menjurus kepada pandemik ekonomi rakyat tidak mampu bertahan.

Maka, apa yang berlaku itu menjadi pengajaran besar kepada kita untuk kita
kembali menyusun ekonomi kita ataupun kita sebut sebagai reset economy ataupun
susun kembali ekonomi untuk kita pastikan bahawa di kala berlaku pandemik seumpama
ini, rakyat boleh bertahan dari sudut perbelanjaannya. Sebab itulah kalau kita rujuk kepada
kaedah ekonomi yang disebut oleh Allah Taala dalam surah Yusuf, dalam kisah Nabi Allah
Yusuf a.s. mungkin panjang kita boleh bahaskan.

Cuma saya petik kaedah yang difirmankan oleh Allah SWT tentang perbelanjaan
manusia, pendapatan manusia di mana Allah telah berfirman [Membaca sepotong ayat]
“Nanti akan datang satu keadaan yang sukar...” macam sekarang COVID-19 keadaan
sukar “... yang akan makan apa yang kamu simpan dulu.” Kaedah ringkasnya dalam surah
Yusuf menggambarkan kepada kita pendapatan mesti dibahagi tiga.

Satu pertiga kita belanja, satu per tiga simpan untuk kegunaan waktu krisis dan
satu pertiga kita gunakan untuk bangkit semula selepas berakhir krisis. Akan tetapi apa
yang berlaku pada hari ini rakyat tidak ada duit simpanan terutama melibatkan pekerja
swasta dan juga B40, bahkan dipanggil B50 yang sedang berhadapan dengan masalah.
Maka ini yang perlu kita susun balik.

Oleh sebab itu, saya ingin meminta untuk pihak kerajaan untuk melihat kembali
mengkaji satu sistem simpanan rakyat. Kalau hari ini kita telah ada dua simpanan
sekurang-kurang. Satu simpanan KWSP yang kita potong daripada pendapatan bulanan
bertujuan untuk rakyat ada tabungan di kala mana mereka tidak mampu bekerja, di waktu
tua, di waktu pencen, satu.

Kedua, kita ada SOCSO yang bertujuan untuk membantu melindungi mereka
yang berhadapan dengan ilat yang kekal, tidak mampu bekerja berusia tertentu, dua. Akan
tetapi kita tidak ada tabungan untuk berhadapan ketika mana suasana pandemik seperti
sekarang. Kita hanya bergantung kepada tabungan kerajaan atau kita bergantung kepada
KWSP. yang sepatut digunakan pada masa tua didahulukan, dikedepankan untuk
kegunaan.

Maka sistem terbaik ini mesti kita lihat. Kita telah ada Tabung Haji sebagai contoh
bagi orang Islam menabung di Tabung Haji. Satu sistem tabungan yang perlu kita
perkasakan sebenarnya kerana itu boleh menjadi satu tabungan jangka masa panjang
bukan hanya untuk waktu tua tetapi juga ketika mana berhadapan dengan krisis.

Dengan tabungan yang besar yang menjadi milik negara digunakan dalam
program-program investment yang terjamin yang kita kata low-risk, risikonya rendah,
maka rakyat boleh mendapat dividen-dividen yang besar sehingga mungkin mencapai 10
percent walaupun mungkin hari ini Tabung Haji bagi sekitar lapan percent saja paling
tinggi. Akan tetapi kalau tabungan seumpama ini disistemkan balik oleh kerajaan, disusun
