DR.28.09.2021 5

Selain itu, usaha ini akan memastikan bahawa kedudukan Malaysia sebagai
sistem pelabuhan ketiga belas yang paling cekap di dunia berdasarkan Indeks Prestasi
Pelabuhan yang diterbitkan oleh Bank Dunia dapat ditambah baik. Terima kasih Yang
Berhormat.

Tuan Yang di-Pertua: Terima kasih. Soalan tambahan satu.
#1020

Tuan Loke Siew Fook [Seremban]: Terima kasih Tuan Yang di-Pertua, terima
kasih kepada jawapan yang diberikan oleh Yang Berhormat Menteri. Seperti yang
dikatakan oleh Yang Berhormat Menteri, semasa pentadbiran Yang Berhormat Pekan,
sektor logistik telah pun diliberalisasikan dan seperti yang dikatakan oleh Yang Berhormat
Menteri, syarikat IILS yang mempunyai ekuiti asing sehingga 100 peratus dikecualikan
dari dasar ekuiti 51 peratus bumiputera. Tetapi syarat ini dikenakan terhadap syarikat
tempatan yang berstatus IILS. Saya rasa dasar ini tidak adil kepada syarikat tempatan. Ini
kerana kalau syarat itu dikenakan kepada syarikat tempatan tetapi bukan kepada syarikat
asing, maka ini kepada syarikat tempatan yang dimiliki oleh bukan bumiputera adalah
sesuatu yang tidak kompetitif.

Jadi, saya berharap pihak kerajaan boleh mengkaji semula keseluruhan dasar itu.
Walaupun saya faham ada agenda pemerkasaan bumiputera, tetapi di atas kertas
walaupun kebanyakan syarikat yang ditubuhkan selepas 1990 itu adalah syarikat milik
bumiputera dengan 51 peratus. Tetapi unum mengetahui bahawa kebanyakan syarikat
ini adalah syarikat Ali Baba yang mempunyai pemilikan bukan bumiputera di belakang.

Jadi saya rasa, sudah sampai masanya kita perlu mengkaji keseluruhan dasar itu
supaya ia mesti adil kepada semua pihak. Ini supaya yang bukan bumiputera boleh
memiliki syarikat-syarikat logistik ini di atas semangat kebersamaan dan kalau dasar itu
tidak konsisten dan tidak adil kepada syarikat bukan bumiputera, ia tidak selari dengan
semangat Keluarga Malaysia yang dibawa oleh Yang Amat Berhormat Perdana Menteri.
Terima kasih.

Tuan Yang di-Pertua: Terima kasih, Yang Berhormat Menteri.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Seremban. Tuan Yang di-Pertua, secara keseluruhan seperti yang telah saya
nyatakan sebentar tadi, isu pegangan ekuiti bumiputera termasuklah sebarang keputusan
yang ditentukan oleh Kementerian Kewangan, haruslah mengambil kira pandangan
semua pihak yang berkepentingan.

Perkara ini haruslah diperincikan dan dikaji dengan lebih teliti dan memerlukan
kerjasama pelbagai pihak dan kementerian. Seperti yang disampaikan oleh Yang Amat
Berhormat Perdana Menteri dalam pembentangan Rancangan Malaysia Ke-12 semalam,
selepas lebih 30 tahun Dasar Ekonomi Baharu diperkenalkan, pegangan ekuiti korporat
bumiputera hanyalah 17.2 peratus. Oleh itu cadangan untuk memperkenalkan kerangka
jaringan keselamatan ekuiti serta penubuhan bahagian kemakmuran bumiputera yang
akan menyelaras semua inisiatif berkaitan perkara ini amatlah dialu-alukan. Terima kasih
Yang Berhormat.

Tuan Yang di-Pertua: Yang Berhormat Jempol.

Dato’ Haji Salim Sharif [Jempol]: Terima kasih Tuan Yang di-Pertua.
Pertamanya saya ucapkan tahniah dan syabas kepada Menteri kerana bersetuju
mengekalkan syarat 50 peratus ekuiti Bumiputera. Kita tahu tadi jawapan Menteri hanya
17 peratus pencapaian yang ada. Tetapi dalam isu yang ini, tidak seharusnya pihak
pembangkang memainkan isu ini kerana perkara ini telah pun lama kita bersetuju dan
keadaan ini pun, Kerajaan PH telah membangkitkan dalam tahun 2018.

Jadi soalan saya, soalan saya bolehkah Yang Berhormat Menteri perincikan
langkah-langkah yang telah diambil sejak tahun 2018 sehingga kini berkaitan perkara ini
kerana kita mahu ekuiti Bumiputera ini kekal dengan ekuitinya 51 peratus. Kita tidak mahu
keadaan ini satu masa nanti ekuiti bumiputera, Melayu ini terus tergadai dengan
peraturan-peraturan yang menyebabkan kelemahan ini berlaku. Terima kasih.

Tuan Yang di-Pertua: Terima kasih, Yang Berhormat Menteri.
