DR.28.09.2021 17

Akhirnya inisiatif yang kelapan iaitu melibatkan pengecualian fi pembaharuan
lesen yang di mana 635 buah premis berlesen telah menjalankan aktiviti seperti aerobik,
pusat kecergasan gimnasium, pusat permainan dan sukan dan menjual peralatan
kecergasan dan sukan.

KBS amat memahami kesukaran yang dihadapi oleh penggiat industri sukan
sepertimana industri lain yang terjejas teruk akibat daripada pandemik COVID-19. Satu-
satunya jalan untuk memastikan...

Tuan Nga Kor Ming [Teluk Intan]: Ini bagi taklimat atau jawab soalan.
Dato’ Sri Ti Lian Ker: Kita dapat keluar daripada keadaan...
Tuan Nga Kor Ming [Teluk Intan]: Tidak tahu ikut masa kah?

Dato’ Sri Ti Lian Ker: ...Adalah dengan pembukaan semula sepenuhnya sektor
sukan dan rekreasi. Sekian, terima kasih.

Tuan Yang di-Pertua: Saya harap lain kali apabila jawab soalan kita boleh terus
ke poinnya, straight to the point ya kerana kalau panjang sangat soalan itu, maka soalan-
soalan tambahan itu akan terpaksa tidak dibenarkan. Yang Berhormat Kangar silakan.

Tuan Noor Amin bin Ahmad [Kangar]: Tuan Yang di-Pertua, saya hendak
bertanya dengan pihak kementerian tadi disebutkan hampir 2,000 iaitu 1,998 syarikat
terpaksa ditamatkan operasi dalam tempoh sejak daripada kita memperkenalkan PKP.
Bantuan-bantuan yang diumumkan tadi bermula daripada Jun 2021. Namun apakah nasib
mereka yang telah terpaksa menamatkan operasi ini. Berapa ramai daripada kalangan
mereka diberikan insentif untuk memulakan semula operasi.

Tuan Yang di-Pertua: Terima kasih, dipersilakan Yang Berhormat Timbalan
Menteri.

Dato’ Sri Ti Lian Ker: Ini melibatkan angka saya akan jawab secara bertulis.
[Dewan riuh]

Tuan Yang di-Pertua: Saya tidak benarkan soalan tambahan kedua kerana
sudah panjang tadi jawapan. Terima kasih. Seterusnya saya ingin menjemput Yang
Berhormat Kinabatangan.

Dato’ Haji Mohd Fasiah bin Mohd Fakeh [Sabak Bernam]: Soalan tambahan.

Tuan Yang di-Pertua: Yang Berhormat, sebelum kita teruskan dengan
pertanyaan, saya mendapat usul dari Yang Berhormat Tenom mengenai perkataan
‘podoh’ yang Yang Berhormat gunakan minggu lepas dan mengenai juga tuduhan Yang
Berhormat bahawa Kerajaan Pakatan Harapan telah memotong peruntukan.

Saya telah melihat Hansard dan juga Hansard mengenai jawapan Menteri Kerja
Raya mengenai isu yang sama. Isu itu saya akan menjawab kepada Yang Berhormat
Tenom, cuma satu isu perkataan ‘bodoh’ itu, saya hendak minta Yang Berhormat
Kinabatangan menarik balik perkataan itu dan meminta maaf kepada Dewan yang mulia.

Dato’ Sri Bung Moktar bin Radin [Kinabatangan]: Terima kasih Tuan Yang di-
Pertua. Saya pun tidak tahu. Saya sedang berhujah, tiba-tiba satu orang yang tangkap
mic tanpa berdiri. Jadi, siapa yang makan lada dia rasa pedaslah. Walau bagaimanapun
untuk menghormati Dewan yang mulia saya tarik balik, saya akur dan saya memohon
maaf kepada Dewan yang mulia ini.

Tuan Yang di-Pertua: Terima kasih Yang Berhormat.

Tuan Lim Lip Eng [Kepong]: Maaf diterima.

5. Dato’ Sri Bung Moktar bin Radin [Kinabatangan] minta Menteri Pembangunan
Usahawan dan Koperasi menyatakan apakah usaha kementerian dalam memastikan para
peniaga kecil sederhana mampu berhadapan dengan cabaran perniagaan di kala
pandemik COVID-19 dan apakah statistik perniagaan yang telah 'gulung tikar' ekoran
terkesan dengan pandemik COVID-19.
