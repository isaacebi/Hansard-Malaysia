DR.28.09.2021 55

Tuan Yang di-Pertua: Yang Berhormat Jelutong, tolonglah. Jangan buang masa,
jangan buang masa. Yang Berhormat Pekan tolong teruskan.

Tuan Sanisvara Nethaji Rayer a/l Rajaji [Jelutong]: Adakah kita hendak
dengar... [Pembesar suara dimatikan]

Tuan Yang di-Pertua: Yang Berhormat ‘Puchong’, Yang Berhormat Puchong
pula. Yang Berhormat Jelutong, tolong. Yang Berhormat Puchong, kena dua, tiga kali
daripada saya, maaf. Yang Berhormat Jelutong sebenarnya, Yang Berhormat Pekan,
silakan. Last ya, tolong.

Dato’ Sri Mohd Najib bin Tun Abd Razak [Pekan]: Tuan Yang di-Pertua,
malangnya negara-negara jiran kita yang kesemuanya melaksanakan cukai GST telah
berjaya menurunkan cukai korporat mereka ke paras lebih rendah daripada negara kita.
Menjadikan, Malaysia sebagai sebuah negara yang cukai perniagaan paling tinggi di
ASEAN.

Seperti semua sedia maklum, sistem percukaian GST adalah lebih saksama dan
progresif. Semakin banyak yang kita belanja, semakin banyak yang kita bayar. Hasil
daripada cukai GST ini mampu memberi ruang kepada untuk mengurangkan cukai
korporat dan cukai pendapatan peribadi ataupun personal income tax.

Tuan Yang di-Pertua, antara pertimbangan utama bagi pelabur asing memilih
destinasi pelaburan mereka iaitu saiz pasaran domestik, infrastruktur negara dan kadar
cukai korporat antara faktor-faktornya. Dari segi infrastruktur negara, Malaysia masih
mantap dengan projek-projek infra rakyat, masih berjalan dan semakin hampir selesai,
yang akan memastikan kelebihan infrastruktur negara terjamin.

Akan tetapi, adakah pelabur-pelabur asing ini memilih Malaysia memandangkan
saiz pasaran domestik kita lebih kecil tetapi pada masa yang sama cukai korporat kita
pula tertinggi di kalangan negara-negara ASEAN pada ketika ini. Akibat faktor ini, syarikat-
syarikat Malaysia pula mungkin lebih tertarik untuk melabur di negara jiran berbanding di
dalam negara sendiri. Selain...

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, saya
minta mencelah.

Dato’ Sri Mohd Najib bin Tun Abd Razak [Pekan]: Selain memberi ruang...
Tuan Sanisvara Nethaji Rayer a/l Rajaji [Jelutong]: Mencelah sahaja.

Tuan Yang di-Pertua: Yang Berhormat Pekan tidak bagi. [Pembesar suara
dimatikan]

Dato’ Sri Mohd Najib bin Tun Abd Razak [Pekan]: [Bercakap tanpa
menggunakan pembesar suara]

Tuan Yang di-Pertua: Maaf, mikrofon Yang Berhormat.

Dato’ Sri Mohd Najib bin Tun Abd Razak [Pekan]: Selain memberi ruang untuk
menurunkan cukai korporat dan cukai peribadi, sistem GST yang dipadankan dengan
pakej bantuan rakyat sebenarnya memainkan peranan yang amat penting untuk
mengurangkan jurang pendapatan. Ini berlawanan dengan propaganda yang telah
menyebabkan sebahagian daripada rakyat termakan dengan hasutan, kononnya GST
lebih memangsakan berpendapatan rendah dan menyebabkan kenaikan harga barang-
barangan. Hakikatnya adalah sebaliknya, GST menyumbang kepada fiskal kerajaan...

Tuan Syed Saddiq bin Syed Abdul Rahman [Muar]: Minta laluan Yang
Berhormat.

Dato’ Sri Mohd Najib bin Tun Abd Razak [Pekan]: ...Dan lebihan pendapatan
itu, dipulangkan kepada rakyat terutamanya golongan B40 dan M40. Di samping itu,
sekejap ya Yang Berhormat, sekejap lagi. Di samping itu, apabila hasil negara meningkat,
pada ketika itu saya berkemampuan untuk mengumumkan satu Kenaikan Gaji Tahunan
Khas (KGTK) untuk semua penjawat awam pada tahun 2018. Ini bererti pada tahun itu,
sepatutnya semua penjawat awam menerima dua kali kenaikan gaji tahunan. Ya, Yang
Berhormat.
