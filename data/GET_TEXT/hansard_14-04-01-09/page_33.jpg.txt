DR.28.09.2021 27

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Bismillahi Rahmani Rahim. Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua yang baik hati.
Terima kasih Yang Berhormat Kepong atas keprihatinan terhadap kebersihan dan
kelestarian negara kita.

Tuan Yang di-Pertua, untuk makluman Yang Berhormat, mesyuarat Jemaah
Menteri pada 17 Jun 2020 telah bersetuju dengan pemindahan lokasi projek loji rawatan
sisa pepejal, waste-to-energy (WtE) di Taman Beringin. Perpindahan lokasi pembinaan
loji ini ialah dari Taman Beringin, Kuala Lumpur ke Rawang Land 3, Rawang, Selangor.
Pembinaan loji WtE di Rawang Land 3, Rawang dilaksanakan atas tanah seluas 10 ekar
daripada keseluruhan 67 ekar tanah yang telah dikenal pasti. Baki tanah akan dijadikan
sebagai zon penampan sekurang-kurangnya 500 meter di antara kawasan loji WtE
dengan kawasan perumahan berhampiran.

Oleh kerana negeri Selangor terletak di luar skop Akta Pembersihan Sisa Pepejal
dan Pembersihan Awam 2007 ataupun Akta 672, Kementerian Perumahan dan Kerajaan
Tempatan (KPKT), Unit Kerjasama Awam Swasta (UKAS), Jabatan Peguam Negara dan
pihak syarikat yang terlibat sedang membuat rundingan semula bagi penyediaan
dokumen perjanjian pembinaan dan perkhidmatan yang bersesuaian.

Selain itu, berdasarkan rundingan yang sedang dilaksanakan antara pihak-pihak
berkenaan dengan syarikat konsesi, tiada cadangan pemberian pampasan oleh Kerajaan
Pusat akibat pertukaran lokasi projek dari Kuala Lumpur ke negeri Selangor. Terima kasih
Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan pertama, sila.

Tuan Lim Lip Eng: Terima kasih. Oleh kerana sebelum sisa sampah dihantar ke
insinerator, ia kena diasingkan. Jadi soalan saya, apakah status penguatkuasaan
pengasingan sisa sampah dan juga jumlah saman yang telah dikeluarkan setiap tahun
bagi tahun 2019 sehingga tahun ini kerana gagal mengasingkan sampah? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Kepong. Silakan Yang Berhormat Timbalan Menteri.

Dato’ Sri Dr. Haji Ismail bin Abd Muttalib: Terima kasih Tuan Yang di-Pertua,
terima kasih Yang Berhormat Kepong. Sebenarnya pihak kita, pihak berkuasa sentiasa
menjalankan penyeliaan dan penguatkuasaan atas tindakan dan memastikan supaya
kebersihan sentiasa dijaga dan sampah-sampah yang dibuang sentiasa diawasi, didaftar
ke pusat-pusat pelupusan sampah.

Berkenaan dengan saman dan juga oleh kerana saya tidak mempunyai maklumat
terkini Tuan Yang di-Pertua dan Yang Berhormat Kepong, saya akan dapatkan maklumat
ini dan saya beri kepada Yang Berhormat secara bertulis. Terima kasih banyak.

11. Tuan Abdul Latiff bin Abdul Rahman [Kuala Krai] minta Menteri Kesihatan
menyatakan sejauh mana keberkesanan maklumat pelanggan yang menulis di buku
catatan tanpa menggunakan imbas QR code yang disediakan di premis-premis dalam
mengesan kontak rapat dan apakah keberkesanan alat penyukat suhu.

Timbalan Menteri Kesihatan | [Dato’ Dr. Haji Noor Azmi bin Ghazali]: Terima
kasih Tuan Yang di-Pertua, terima kasih Yang Berhormat Kuala Krai.

Tuan Yang di-Pertua, pada peringkat awal kejadian pandemik COVID-19,
prosedur tetap operasi yang digariskan telah menyatakan mengenai keperluan untuk
pengunjung premis merekodkan butiran ringkas apabila mereka memasuki premis. Tujuan
utama pendekatan ini adalah untuk membantu aktiviti pengesanan kontak sekiranya
terdapat kes positif COVID-19 dikesan dalam kalangan para pengunjung tersebut. Tidak
dinafikan pada ketika itu apabila pengunjung merekodkan maklumat yang betul dan yang
jelas dalam buku catatan tersebut, ia akan membantu pasukan yang akan menjalankan
tugas.
