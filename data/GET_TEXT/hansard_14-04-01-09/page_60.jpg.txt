54 DR.28.09.2021

Seorang Ahli: [Bercakap tanpa menggunakan pembesar suara]

Dato’ Sri Mohd Najib bin Tun Abd Razak [Pekan]: Pada tahun 2008...
[Pembesar suara dimatikan]

Tuan Yang di-Pertua: Tolonglah Ahli-ahli Yang Berhormat, beri peluang kepada
Yang Berhormat Pekan kerana beliau mempunyai lantai percakapan sekarang. Kita
hormatilah sesama sendiri ya. Sila Yang Berhormat Pekan.

Dato’ Sri Mohd Najib bin Tun Abd Razak [Pekan]: Kadar cukai korporat
Malaysia pada tahun 2008...

Tuan Sanisvara Nethaji Rayer a/l Rajaji [Jelutong]: Akan tetapi Tuan Yang di-
Pertua...

Dato’ Sri Mohd Najib bin Tun Abd Razak [Pekan]: Adalah kedua...
Tuan Sanisvara Nethaji Rayer a/l Rajaji [Jelutong]: Tuan Yang di-Pertua.

Tuan Yang di-Pertua: Yang Berhormat Jelutong, tolong Yang Berhormat
Jelutong. Please-lah, please.

Dato’ Sri Mohd Najib bin Tun Abd Razak [Pekan]: Saya tidak beri izin kepada
Yang Berhormat Jelutong ya.

Pada tahun 2008, kadar cukai korporat Malaysia adalah kedua paling rendah di
rantau ASEAN. Singapura sebanyak 17 peratus, Vietnam sebanyak 28 peratus, Thailand
sebanyak 30 peratus, Indonesia sebanyak 30 peratus dan Malaysia sebanyak 28 peratus.
Malahan kadar cukai korporat di ekonomi terbesar dunia iaitu Amerika Syarikat lagi tinggi
iaitu sebanyak 35 peratus.

Akan tetapi, pada tahun 2020 kadar cukai korporat Malaysia menjadi paling tinggi
di rantau ASEAN. Malah Amerika Syarikat pula menjadi lebih rendah berbanding kita.
Kadar cukai yang saya maksudkan itu ialah Singapura sebanyak 17 peratus, Vietnam
sebanyak 20 peratus, Thailand sebanyak 20 peratus, Amerika Syarikat sebanyak 21
peratus, Indonesia sebanyak 22 peratus tetapi Malaysia sebanyak 24 peratus.

Tuan Yang di-Pertua, hasutan-hasutan bermotifkan politik yang membawa
kepada pemansuhan sistem cukai GST telah menghalang hasrat Kerajaan Barisan
Nasional dahulu untuk terus mengurangkan kadar cukai korporat cukai Malaysia secara
berperingkat-peringkat. Step-by-step...

Tuan Sanisvara Nethaji Rayer a/l Rajaji [Jelutong]: Tuan Yang di-Pertua, saya
gunakan Peraturan Dewan.

Dato’ Sri Mohd Najib bin Tun Abd Razak [Pekan]: Sehingga 17 peratus...
[Pembesar suara dimatikan]

Tuan Yang di-Pertua: Yang Berhormat Jelutong, apa dia, apa dia?

Tuan Sanisvara Nethaji Rayer a/l Rajaji [Jelutong]: Peraturan 36(12). Saya
baca Yang Berhormat Pekan dengar. “Mana-mana Ahli yang mengeluarkan kenyataan
yang mengelirukan Dewan adalah disifatkan menghina Majlis”.

Tuan Yang di-Pertua: Apakah yang mengelirukan?

Tuan Sanisvara Nethaji Rayer a/l Rajaji [Jelutong]: Penjelasan saya, GST
membebankan rakyat.

Tuan Yang di-Pertua: Yang Berhormat, pencelahan bukan boleh untuk
berbahas, untuk penjelasan sahaja dan Yang Berhormat Pekan tidak bagi laluan pun.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua,
adakah kita boleh benarkan Yang Berhormat Pekan terus berbahas mengatakan bahawa
percukaian GST itu adalah baik.

Tuan Yang di-Pertua: Itu pendapat beliau. Itu pendapat beliau. Duduk, duduk.

Beberapa Ahli: [Bercakap tanpa menggunakan pembesar suara]
