DR.28.09.2021 3

melibatkan seorang yang melalukan kesalahan tetapi yang menjadi mangsa ramai.
Terima kasih.

Tuan Yang di-Pertua: Terima kasih. Yang Berhormat Menteri.

Datuk Seri Ir. Dr. Wee Ka Siong: Okey, terima kasih Yang Berhormat Ledang.
Soalan itu agak ada tiga yang perlu saya jawab. Saya jawab secara ringkas. Pertama,
keberkesanan pindaan Akta 333. Daripada data yang kita perolehi dari Januari hingga
Julai tahun ini, lebih kurang— ini daripada jumlah kematian secara keseluruhan untuk
nahas jalan raya iaitu 2,560 dan 11 adalah kematian akibat pemanduan di bawah
pengaruh alkohol dan juga dadah. Kita memandang berat walaupun sebelum itu mungkin
ada lebih tinggi, 28 untuk keseluruhan tahun 2020, tapi kita melihat ini secara objektif.
Oleh sebab itu, saya mengarahkan MIROS membuat satu kajian sebelum dan selepas.

Maka, kajian ini sedang berjalan. Apa yang dapati ialah daripada kes-kes yang
didakwa di mahkamah, tidak ada lagi— hanya dikenakan denda. Mereka wajib atau secara
mandatori dikenakan hukuman penjara dan ini merupakan satu deterrent. Ramai telah
mengubah daripada segi sikap, ramai yang dahulunya memandu dan pergi minum dan
balik rumah tanpa mereka sedari.

Jadi, ini antara perkara deterrent yang telah kita buat. Kedua, Yang Berhormat
mengatakan bahawa apakah tindakan yang diambil. Daripada segi jurisdiction MOT, kita
lakukan secara advokasi, penguatkuasaan dan pindaan undang-undang. Selepas itu saya
rasa kita boleh berbincang cara kita memberi pendidikan kepada anak-anak kita dan
bagaimana kita memerihalkan, misalan MIROS boleh terangkan macam mana bahayanya
seseorang itu memandu.

Bagi mereka yang memandu di bawah pengaruh alkohol, risikonya 13 kali lebih
tinggi daripada memandu dalam keadaan biasa, terdedah kepada nahas jalan raya. Ini
satu kenyataan. Kita lihat kecuaian ini sebenarnya dalam satu nahas kenderaan, 80
peratus disebabkan oleh faktor manusia, 13 peratus adalah disebabkan kenderaan dan 7
peratus adalah persekitaran.

Jadi, ini antara perkara yang ingin saya huraikan bukan kerana satu banyak.
Mengenai apa yang dicadangkan, sebenarnya, saya tertarik juga. MOT tidak pernah bagi
arahan untuk mensyaratkan warga emas melebihi 70 tahun untuk mengembalikan lesen.
Tidak pernah. Ini kerana, kompetensi berlainan. Macam Yang Berhormat Langkawi, beliau
dapat memandu lebih baik, jauh lebih baik daripada orang yang gila-gila bawa kereta di
atas jalan raya. Ini tidak boleh ada diskriminasi bagi mereka yang umur 70 tahun.

Jadi, sebab itulah saya kata ini bukan pendirian MOT dan kita tidak berhajat pun
tukar kerana kompetensi itu bukan berdasarkan kepada faktor umur dan kita juga lihat
banyak sebab yang menyebabkan kemalangan ini berlaku. Terima kasih.

Tuan Yang di-Pertua: Terima kasih Yang Berhormat Menteri. Yang Berhormat
Parit. Silakan.

Dato’ Mohd Nizar bin Haji Zakaria [Parit]: Okey, terima kasih Yang Berhormat
Menteri. Satu penjelasan yang cukup terperinci. Saya ingin bertanya, apakah sebab-
sebab mereka ini daripada segi sudut pemanduan melawan arus selain daripada
pengaruh alkohol. Mungkin daripada segi emosikah, stresskah ataupun apa saja dan
apakah bentuk baharu silibus ketika ini, jika ada ketika mereka berada di kelas memandu
selain daripada pindaan akta yang telah pun dibuat. Terima kasih.

Datuk Seri Ir. Dr. Wee Ka Siong: Okey Yang Berhormat. Saya menjawab soal
pendidikan dahulu. Sebenarnya mulai tahun 2007 kita sudah masukkan dalam di bawah
Kementerian Pendidikan kurikulum dalam sekolah rendah. Tahun 2015 kita masukkan
dalam kurikulum sekolah menengah dan daripada segi itulah kita menekankan aspek
keselamatan jalan raya termasuklah pemanduan di bawah pengaruh alkohol dan dadah,
bahayanya bagaimana kita hendak mengawal. Ini adalah satu tindakan ataupun proses
pendidikan yang kita kena teruskan.

Balik kepada soalan yang pertama, kenapa mereka memandu lawan arus. Saya
ingin bagikan dua senario. Pertama, kalau lawan arus untuk dua carriageway, di mana
ada dua lorong, kiri, Kanan ada divider di tengah-tengah. Kalau dia lawan arus, semestinya
mereka disebabkan mereka ini di bawah. Kebanyakan dalam kes ini di bawah pengaruh
