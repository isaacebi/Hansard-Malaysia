6 DR.28.09.2021

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Jempol. Tuan Yang di-Pertua, untuk makluman Ahli Yang Berhormat,
Kementerian Kewangan sebenarnya telah menerima permintaan berulang kali daripada
syarikat dan persatuan yang membangkitkan isu berkenaan syarat pemilikan bumiputera
bagi sektor ini, termasuklah surat-surat yang diterima sejak Jun 2018.

Walau bagaimanapun, setakat ini seperti yang umum maklum, tiada penyelesaian
jangka panjang yang telah diambil. Dari segi langkah yang telah diambil dengan segera,
Kementerian Kewangan telah pun melanjutkan pengecualian untuk memenuhi syarat
pemilikan ekuiti bumiputera sebanyak dua kali iaitu pada Disember 2021 dan selepas itu
Disember 2022. Dalam mencari penyelesaian jangka panjang untuk perkara ini, kerajaan
seperti saya sebut tadi telah mempertanggungjawabkan TERAJU untuk meneliti
penyertaan bumiputera dalam industri logistik ini dengan lebih lanjut.

Hasil kajian itu nanti akan dibentangkan kepada Jemaah Menteri, kita akan cuba
melakar hala tuju penglibatan bumiputera dalam sektor logistik serta memastikan industri
ini mestilah terus berkembang. Ini terutamanya seperti saya sebut tadi daripada segi
menambah baik kecekapan industri dan juga meningkatkan produktiviti. Terima kasih
Yang Berhormat.

3. Tuan Wong Hon Wai [Bukit Bendera] minta Menteri Pertanian dan Industri
Makanan menyatakan apakah sebabnya kedudukan Malaysia dalam Global Food
Security Index jatuh dari tangga 28 pada tahun 2019 ke tangga 43 pada tahun 2020.
Apakah inisiatif Kementerian untuk memperbaiki Food Security dan harga makanan
kepada lebih murah untuk kebajikan penduduk Malaysia?

Menteri Pertanian dan Industri Makanan [Datuk Seri Dr. Ronald Kiandee]:
Terima kasih Tuan Yang di-Pertua, terima kasih Yang Berhormat Bukit Bendera. Untuk
makluman Ahli Yang Berhormat, laporan Global Food Security Index (GFSI) yang
dikeluarkan oleh The Economist Intelligence Unit (EIU) sejak tahun 2012 adalah bertujuan
untuk menilai tahap kerentanan sesebuah negara terhadap sekuriti makanan.

Kedudukan sesebuah negara dalam GFSI ditentukan oleh purata skor
keseluruhan daripada tiga dimensi sekuriti makanan iaitu affordability, availability and
quality and safety. Skor ini menentukan prestasi keseluruhan sekuriti makanan serta
kedudukan sesebuah negara secara global.

Walau bagaimanapun, pihak EIU telah membuat penyelarasan semula terhadap
purata skor dari tahun 2012 hingga 2019 setelah menjadikan dimensi natural resources
and resilience sebagai salah satu dimensi teras. Bermula pada tahun 2020 berdasarkan
penyelarasan ini, kedudukan Malaysia pada tahun 2019 juga telah berubah daripada
tangga ke-28 hingga tangga ke-44 dalam kalangan 113 buah negara.

Untuk makluman Ahli Yang Berhormat, penyelarasan ini bukan sahaja mengubah
kedudukan Malaysia pada tahun 2019, malah Singapore juga telah berubah daripada
tangga pertama ke tangga 20 dan Australia dari tangga 12 ke tangga 26. Walaupun
dimensi natural resources and resilience telah diperkenalkan sejak 2012, sebagai faktor
pelaras, namun hanya pada tahun 2020 ianya telah dijadikan sebagai dimensi teras
berdasarkan kepentingan untuk mengukur daya tahan negara terhadap kesan perubahan
iklim dan kerentanan negara terhadap risiko sumber semula jadi.

Untuk makluman Ahli Yang Berhormat, kedudukan Malaysia dalam GFSI pada
tahun 2020 adalah di tangga 43 iaitu telah meningkat satu anak tangga berbanding
dengan tahun 2019. Kedudukan Malaysia dalam kalangan negara-negara Asia Pasifik
adalah lapan terbaik, manakala kedua terbaik dalam kalangan negara Asia Tenggara iaitu
selepas Singapura.

Kedudukan Malaysia pada tahun 2020 adalah lebih baik dibandingkan dengan
Thailand, Indonesia, Vietnam, Myanmar, Philippines dan India. Namun demikian tidak
dapat dinafikan bahawa terdapat pelbagai cabaran yang perlu diambil perhatian dalam
usaha memperkukuhkan_ sekuriti makanan negara seperti kebergantungan import
makanan, peningkatan permintaan, perubahan iklim, kekangan sumber asli, kekurangan
