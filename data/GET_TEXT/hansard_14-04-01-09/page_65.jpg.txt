DR.28.09.2021 59

Kedua, menaikkan semula kadar caruman bulanan majikan dan pencarum.
Ketiga, mengubah struktur pembayaran dividen kepada struktur berperingkat dengan izin,
multi-tier dividend structure yang mana baki simpanan yang lebih rendah akan menerima
dividen yang lebih tinggi supaya pembahagian keuntungan KWSP akan lebih memihak
kepada pencarum yang mempunyai baki simpanan rendah.

Tuan Yang di-Pertua, selain daripada pendapatan aktif dan pasif, kita perlu
memberi perhatian kepada cara-cara untuk meningkatkan disposable income atau
pendapatan boleh guna rakyat. Tidak bermakna jika pendapatan meningkat tetapi kos
sara hidup turut sama meningkat. Program-program digemari rakyat unpamanya UTC,
RTC, Klinik 1Malaysia, Kedai Rakyat 1Malaysia dan lain-lain perlu diperkenalkan semula
ditambah baik dengan melanjutkan waktu operasi terutama sekali UTC yang sepatutnya
dibuka sampai pukul 10 malam dan pada hari Sabtu dan hari Ahad jua. Kalau hendak
dijenamakan semula pun boleh. Sebagai contoh, Klinik 1Malaysia boleh diperkenalkan
sebagai Klinik Keluarga Malaysia.

Selain itu, projek infra rakyat iaitu pengangkutan awam mampu mengurangkan
kos pengangkutan bulanan serta mengurangkan kesesakan lalu lintas dan meningkatkan
produktiviti rakyat. Oleh sebab itu, usaha kerajaan menggalakkan sistem penggunaan
pengangkutan awam yang moden, efisien, mampu guna dan diyakini atau reliable, perlu
diperhebatkan.

Tuan Yang di-Pertua, teras ketiga adalah keperluan kerajaan untuk
mempermudah urus niaga. Beberapa malam lepas Tuan Yang di-Pertua, saya
berkesempatan bertemu dengan beberapa orang perwakilan asing di negara ini, di mana
salah seorang daripada mereka telah memaklumkan kepada saya bahawa proses untuk
keluar dari Lapangan Terbang KLIA telah makan masa selama tiga jam akibat terlalu
banyak borang yang berbeza, yang perlu diisi serta koordinasi antara jabatan kerajaan
yang kurang lancar. Walaupun duta ini telah diberi layanan yang baik tetapi dia terpaksa
menunggu selama tiga bulan dan dia beritahu saya bahawa pengalaman beliau di salah
sebuah negara lain di Timur Tengah hanya memakan masa 15 minit sahaja.

Tuan Yang di-Pertua, inilah contoh yang mana walaupun contohnya kecil tetapi
kerenah-kerenah birokrasi ini terutama sekali di pintu masuk negara kita ini mestilah
diperlihatkan dengan kaedah yang terbaik, yang paling efisien supaya sesiapa yang
masuk dalam negara kita, akan terbentuk dalam fikiran, dalam minda dia bahawa Malaysia
adalah sebuah negara yang berjaya.

Tuan Syed Saddiq bin Syed Abdul Rahman [Muar]: 15 saat Yang Berhormat?

Dato’ Sri Mohd Najib bin Tun Abd Razak [Pekan]: Saya mengalu-alukan
penegasan Yang Amat Berhormat Perdana Menteri untuk memberi keutamaan untuk
mengatasi kerenah birokrasi dan mempermudah proses mendapat kelulusan bagi
memulakan perniagaan.

Tuan Syed Saddiq bin Syed Abdul Rahman [Muar]: Yang Berhormat, 15 saat.

Dato’ Sri Mohd Najib bin Tun Abd Razak [Pekan]: Ini selari dengan hala tuju
negara-negara lain di dunia untuk memulihkan ekonomi pada zaman— saya ada enam
minit sahaja, banyak lagi Yang Berhormat. Minta maaf ya.

Tuan Syed Saddiq bin Syed Abdul Rahman [Muar]: Terima kasih.

Dato’ Sri Mohd Najib bin Tun Abd Razak [Pekan]: Malaysia juga perlu lebih
proaktif berbanding negara lain dengan mengambil langkah mengeluarkan kelulusan awal
memulakan perniagaan dengan izin, pre-approval for them to start business. Jadi apabila
sudah beri kelulusan pre-approval, mereka diberi tempoh selama setahun untuk
memenuhi semua dasar dan syarat-syarat yang ditentukan oleh kerajaan.

Saya juga menyokong titah saranan Ke bawah Duli Yang Maha Mulia Sultan
Johor berhubung Skim Malaysia Rumah Kedua untuk mengekalkan syarat bagi orang
asing yang sudah pun diluluskan dan telah lama berada dalam Malaysia. Pertukaran
syarat bagi golongan ini yang sudah berada di Malaysia mampu menyebabkan ataupun
boleh menyebabkan pengeluaran dana dan pergolakan-pergolakan sektor hartanah yang
tidak diingini pada tempoh pemulihan ini. Walau bagaimanapun, untuk pemohon-
