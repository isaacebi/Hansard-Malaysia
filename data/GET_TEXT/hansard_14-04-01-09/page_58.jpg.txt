52 DR.28.09.2021

lengkap. Sebab itu dahulu saya penah sebut apa yang penah disebutkan oleh Boston
Consulting Group tentang sustainable economic development assessment (SEDA) yang
tidak terikat hanya dari segi perumahan, kesihatan, pendidikan tetapi yang lebih
menyeluruh tentang yang disebut well-being masyarakat kerana kita sampai keadaan,
bukan sahaja dari segi pendapatan tetapi keselesaan dan kesejahteraan rakyat.

Ini memang disebut daripada segi buku ini secara yang agak menyeluruh tetapi
saya hendak lebih spesifik apakah akhirnya penilaian— kaedah penilaian untuk
menunjukkan ada kejayaan dan keberkesanan tindakan yang diambil. Saya akhiri dengan
menyatakan dari sudut kajian dan penelitian oleh UPE Rancangan Malaysia Ke-12 ini,
saya alu-alukan dengan semangat yang agak positif. Apa yang saya pertikai adalah dasar
transformasi yang lompang dan yang saya tuntut adalah tindakan yang berkesan melalui
suatu jawatankuasa yang boleh membuat penilaian— jangan tunggu separuh penggal dan
setelah lima tahun tetapi dari bulan ke bulan. Terima kasih Tuan Yang di-Pertua.

Dato’ Sri Azalina Othman Said [Pengerang]: Terima kasih Yang Berhormat Port
Dickson, 100 minit. Sekarang saya jemput Yang Berhormat Pekan, 45 minit. Silakan.

01520

Dato’ Sri Mohd Najib bin Tun Abd Razak [Pekan]: Terima kasih Tuan Yang di-
Pertua. Alhamdulillah syukur ke hadrat llahi kerana atas limpah kurnianya saya dapat
berpeluang berdiri di Dewan yang mulia ini bagi membahaskan pembentangan
Rancangan Malaysia Ke-12.

Tuan Yang di-Pertua, pada asasnya, matlamat dan sasaran Pelan Rancangan
Malaysia Ke-12 adalah usaha yang terpuji. Syabas saya ucapkan pada Yang Amat
Berhormat Perdana Menteri, kerajaan termasuk penjawat-penjawat awam atas
pembentangan rancangan yang komprehensif dengan sasaran yang murni ini.

Tuan Yang di-Pertua, namun_ hakikatnya kita sudah terlewat setahun
membentangkan RMKe-12 yang merangkumi tempoh tahun 2021 hingga 2025
memandangkan kita kini sudah sampai ke penghujung tahun 2021. Ini disebabkan
ketidaktentuan yang berpunca daripada pandemik COVID-19 yang belum selesai. Oleh
itu, saya berpandangan ada keperluan bagi RMKe-12 ini disemak semula mungkin
setahun, dalam masa setahun supaya ianya lebih tepat dan berdasarkan kepada keadaan
sebenar semasa itu.

Untuk makluman Dewan yang mulia ini, purata pendapatan isi rumah seperti yang
dinilai oleh Jabatan Perangkaan Malaysia adalah sebanyak RM3,686 sebulan pada tahun
2007. Namun, ia berjaya dinaikkan hampir sekali ganda ke RM6,958 sebulan pada tahun
2016 susulan pertumbuhan ekonomi yang mantap dalam tempoh tersebut. Akan tetapi,
kadar pertumbuhan pendapatan rakyat telah jauh menyusut dan hanya naik ke RM7,089
sebulan pada tahun 2019 iaitu kenaikan hanya 1.8 peratus sahaja dalam tempoh tiga
tahun dari 2017, walaupun kadar pertumbuhan ekonomi ketika itu begitu mantap.

Pada hemat saya, sasaran purata pendapatan RM10,060 sebulan seperti yang
diumumkan oleh Yang Amat Berhormat Perdana Menteri semalam boleh dicapai
menjelang akhir RMKe-12 pada tahun 2025 sekiranya kerajaan hari ini bertindak dengan
lebih cekap, berani dan inovatif.

Tuan Yang di-Pertua, asas bagi RMKe-12 adalah berdasarkan Wawasan
Kemakmuran Bersama 2030 dengan matlamat utama untuk mengurangkan jurang
pendapatan antara semua rakyat dengan meningkatkan pendapatan golongan B40 dan
M40. Sebenarnya matlamat ini juga adalah antara keutamaan Kerajaan Barisan Nasional
dahulu. Jurang antara pendapatan golongan miskin dan kaya di negara ini melebar pada
tahun 2019 buat pertama kalinya sejak tahun 2004. Demikian mengikut laporan terkini
yang dikeluarkan Jabatan Perangkaan Malaysia.

Pekali gini atau gini coefficient adalah kaedah paling popular untuk mengukur
ketaksamaan pendapatan yang mana nilai pekali gini berada di antara kosong dan satu.
Semakin kecil nilainya semakin saksama agihan pendapatan. Pekali gini negara telah
menurun secara konsisten dari 0.441 pada tahun 2009 ke 0.399 pada tahun 2016.
Bagaimanapun, angka ini telah naik semula pada tahun 2019 iaitu kenaikan pertama sejak
tahun 2004.
