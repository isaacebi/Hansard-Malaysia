DR 16.3.2022 23

Namun begitu, kesesuaian penggunaan teknologi atau bahan baru ini perlu
dipertimbangkan daripada aspek keperluan iklim tempatan serta keadaan dan beban
trafik di lokasi penggunaan supaya tidak berlaku pembaziran. Adalah penting bagi
pereka bentuk pavement dan pihak berkuasa jalan memahami kelebihan setiap
teknologi atau bahan baharu ini serta manfaat penggunaannya dalam turapan jalan
sebelum menggunakannya.

Buat masa kini, tidak ada teknologi atau bahan yang khusus yang digunakan
bagi jalan-jalan di perkampungan Orang Asli di seluruh negara. Penggunaan bahan
binaan konvensional pada masa kini masih memberikan kos yang optimum terhadap
pembinaan jalan. Jabatan Kerja Raya melalui Pusat Kecemerlangan Kejuruteraan
dan Teknologi JKR (CREaTE) komited untuk menjalankan kajian inovasi bahan
turapan yang baharu sebagai alternatif kepada turapan aspal yang konvensional
yang lebih berdaya tahan serta pencarian teknologi baharu yang dijangka dapat
meningkatkan prestasi dan jangka hayat struktur jalan raya. Sekian, dan terima
kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Menteri. Sila soalan tambahan yang pertama, Yang Berhormat
Cameron Highlands.

Tuan Haji Ahmad bin Hassan [Papar]: Papar.

Dato’ Ramli bin Dato’ Mohd Nor [Cameron Highlands]: Yang Berhormat
Menteri, saya tahu soalan apa yang saya tanya ini tidak akan dapat dijawab oleh
Yang Berhormat Menteri. Jadi, saya akan pohon jawapan bertulis. Pohon
penjelasan, kenapakah Jalan Simpang Sungai Koyan ke Sendut yang diletak di
bawah MARRIS tidak dikendalikan dengan sewajarnya? Keadaannya amat teruk.
Manakala untuk jalan dari Pos Betau ke Simoi Lama yang dalam commission, bilakah
boleh siap? Adakah ia akan mengikut specs yang telah dinyatakan oleh JKR?

Datuk Arthur Joseph Kurup: Terima kasih Ahli Yang Berhormat. Hasil
semakan kementerian ini bersama dengan JKR telah mendapati bahawa jalan yang
disebutkan oleh Yang Berhormat tadi merupakan jalan negeri dan didaftarkan di
bawah tanggungjawab penyelenggaraan jalan negeri dan juga di bidang kuasa
kerajaan negeri.

Untuk makluman Yang Berhormat juga, jalan perhubungan desa juga di
bawah jagaan kerajaan negeri. Jadi maka dengan itu, kementerian ini berpandangan
bahawa cadangan projek sebegini lebih sesuai dilaksanakan melalui peruntukan
negeri ataupun di bawah KPLB. Sekian, terima kasih.

Tuan Haji Ahmad bin Hassan [Papar]: Papar.

Tuan Kesavan a/l Subramaniam [Sungai Siput]: Sungai Siput.
