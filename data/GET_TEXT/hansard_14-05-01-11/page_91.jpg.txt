DR 16.3.2022 85

Dalam konteks MINDEF, kementerian ini melalui syarikat-syarikat tempatan
mempunyai kontrak dengan pihak Rusia bagi membekalkan alat-alat ganti pesawat
Sukhoi Su-30MKM dan kontrak perolehan peluru Metis-M, anti-tank guided missile
(ATGM). Itu sahaja. Penting untuk saya maklumkan, sebelum berlakunya isu
Ukraine-Rusia ini, kita sememangnya telah mempunyai perancangan untuk
mengurangkan kebergantungan kita terhadap Rusia. Syarikat tempatan yang terlibat
iaitu Aerospace Technology Systems Corporation Sdn Bhd (ATSC) juga telah
mengesahkan bahawa pihaknya mempunyai keupayaan untuk meneruskan
penyelenggaraan pesawat Sukhoi dan telah mempunyai stok alat ganti untuk
pesawat berkenaan untuk dua tahun lagi.

Tidak sekadar itu, apa jua perkembangan dalam isu Ukraine — Rusia ini tidak
akan menjejaskan kesiapsiagaan ATM dan dalam usaha mempertahankan
kedaulatan negara. Tambahan pula, bagi memastikan tahap kesiapsiagaan aset
ATM sentiasa berada dalam keadaan yang baik, kementerian akan memperluaskan
alternatif bagi mendapatkan bekalan alat ganti yang diperlukan daripada sumber
negara-negara lain yang menggunakan teknologi dan pesawat-pesawat yang sama
seperti India. Kementerian sentiasa mengambil pendekatan untuk mempelbagaikan
sumber perolehan aset-aset strategik, sekali gus boleh mengurangkan
kebergantungan kepada negara-negara tertentu.

Secara keseluruhannya, konflik Rusia - Ukraine yang sedang berlaku ini tidak
memberikan implikasi yang besar terhadap perolehan dan perancangan aset
pertahanan negara, mahupun kesiapsiagaan ATM dalam memelihara keselamatan,
kestabilan dan kedaulatan negara.

Kesan keselamatan negara akibat pertukaran lokasi ibu negara Indonesia ke
Kalimantan. Yang Berhormat Sibuti telah meminta penjelasan, adakah pertukaran
lokasi ibu negara Indonesia ke Kalimantan akan memberi sebarang kesan kepada
keselamatan negara? Untuk makluman semua, pemindahan ibu negara Indonesia
ke Kalimantan dijangka akan memberi kesan positif dan menyumbang kepada
pertumbuhan ekonomi kedua-dua negara, khususnya di kawasan sempadan
Sarawak - Kalimantan. Walau bagaimanapun, di sebalik kesan-kesan positif
terhadap ekonomi, ia tetap berupaya memberi kesan negatif terhadap aspek
keselamatan. Khususnya dari sudut jenayah rentas sempadan seperti kemasukan
pendatang asing tanpa izin, kegiatan pemerdagangan manusia dan penyeludupan
barang-barang kawalan. Buat masa ini menerusi laporan yang kita terima,
pemindahan ibu kota Indonesia tidak akan berlaku dalam masa terdekat.

Setakat ini, usaha ke arahnya masih di peringkat awal. Proses pemindahan

ini juga akan melibatkan beberapa fasa. Fasa pertama dijangka bermula tahun ini
