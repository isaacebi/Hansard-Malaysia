DR 16.3.2022 22

Insya-Allah akan ada keputusan untuk kebaikan dan kekalnya perjalanan Kedutaan
Afganistan di Kuala Lumpur ini.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Menteri. Tiada soalan tambahan kedua. Saya teruskan dengan
pertanyaan jawab lisan seterusnya dengan menjemput Yang Berhormat Cameron
Highlands.

7. Dato’ Ramli bin Dato' Mohd Nor [Cameron Highlands] minta Menteri
Kanan Kerja Raya menyatakan, adakah kerajaan bercadang untuk menggunakan
teknologi serta bahan yang lebih murah dan berkualiti terhadap jalan-jalan di
perkampungan Orang Asli di seluruh Malaysia.

Timbalan Menteri Kerja Raya [Datuk Arthur Joseph Kurup]: Selamat
pagi. Terima kasih Tuan Yang di-Pertua. Untuk makluman Ahli Yang Berhormat,
bidang kuasa Kementerian Kerja Raya iaitu meliputi Jalan Persekutuan sahaja.
Manakala jalan-jalan di perkampungan Orang Asli seperti yang dimaklumkan oleh
Yang Berhormat perlu disemak terlebih dahulu secara spesifik status jalan dan lokasi
untuk mengenal pasti kementerian atau agensi yang bertanggungjawab ke atas
pembangunan jalan tersebut. Walau bagaimanapun, jalan-jalan di perkampungan
Orang Asli telah dikenal pasti terdiri dari jalan dengan jumlah trafik yang berkapasiti
rendah. Sehubungan itu, reka bentuk dan juga spesifikasi yang digunakan oleh JKR
Malaysia jika diberi tanggungjawab sebagai agensi pelaksana adalah dengan
mematuhi garis panduan reka bentuk untuk kawasan trafik yang berkapasiti rendah.

Antara garis panduan tersebut ialah, dengan izin, Design Guide for
Alternative Pavement Structures: Low-Volume Roads. Garis panduan ini mengambil
kira beban trafik yang bersesuaian bagi reka bentuk turapan jalan yang optimum.
Selain itu, JKR juga telah menyediakan, dengan izin, standard specifications for
roadworks, section 18 - soil stabilization untuk penggunaan bahan penstabil tanah
sebagai bahan alternatif dalam pembinaan jalan.

Untuk makluman Ahli Yang Berhormat, terdapat pelbagai teknologi dan
bahan baharu yang dihasilkan di dalam negara mahupun dibawa masuk dari luar
negara sejajar dengan keperluan negara kita yang bertambah maju dan pesat
dengan pembangunan. Bahan turapan jalan teknologi baharu yang dibangunkan
ialah dengan menggunakan additives atau bahan tambah seperti polymer synthetic
atau polymer modified asphalt, polymer asli seperti getah asli, natural rubber
modified asphalt, getah daripada tayar lama ataupun crumb rubber modified asphalt,

selain additives seperti synthetic hard wax cellulose fiber dan synthetic polymer fiber.
