DR 16.3.2022 86

sehingga tahun 2024. Ini memberikan masa yang mencukupi kepada kementerian
bagi membuat perancangan yang menyeluruh daripada segi tahap kesiapsiagaan
dan keupayaan ATM di sempadan Sabah dan sempadan Sarawak. Namun, untuk
mendepani cabaran ini, beberapa inisiatif telah mula dirancang. Ini termasuklah
pembinaan tambahan 14 pos kawalan baharu ATM di sempadan Sarawak -
Kalimantan, lima pos kawalan ATM di Sabah - Kalimantan menjelang akhir tahun
2022.

Ketiga, meningkatkan keupayaan operasi pemantauan dan pengawasan
sempadan, khususnya melalui penggunaan aset-aset berteknologi tinggi bagi
mengurangkan kebergantungan kepada kaedah pengawasan konvensional secara
fizikal yang kurang efektif, mengambil kira faktor geografi sempadan Sarawak -
Kalimantan yang luas dan diliputi hutan tebal.

Penggemblengan sumber dan aset kerajaan secara berpusat melalui
pendekatan keseluruhan kerajaan (whole of government) antara pelbagai agensi
penguatkuasaan akan diteruskan, perkara keempat.

Terakhir sekali. Kelima, memperkukuhkan keselamatan sempadan melalui
kerjasama pertahanan secara dua hala mahupun serantau. Sebagai contoh,
meneruskan mekanisme seperti coordinated joint border patrol bersama-sama
dengan Indonesia. Ini hanya sebahagian daripada pelbagai lagi usaha kita untuk
memperkukuhkan kawalan sempadan Malaysia - Indonesia. Ini termasuklah
menambah kem-kem baharu di Sabah, termasuk pembinaan Kem Lahad Datu
seperti yang telah saya umnumkan sewaktu lawatan saya ke Sabah pada Januari lalu.
Saya sendiri akan membawa semua perkara yang dibentangkan di Dewan ini hari ini
kepada Menteri Pertahanan Indonesia - Bapak Prabowo Subianto, sewaktu lawatan
kerja beliau ke Malaysia dalam tempoh dua minggu lagi iaitu pada 28 Mac 2022.

Mengenai Dividen Lembaga Tabung Angkatan Tentera (LTAT). Yang
Berhormat Sungai Petani bertanyakan...

Tuan Ahmad Tarmizi bin Sulaiman [Sik]: Yang Berhormat Menteri, Sik ada
sedikit soalan. Sik di belakang, ya.

Dato’ Seri Hishammuddin Tun Hussein : Okey, sila.

Tuan Ahmad Tarmizi bin Sulaiman [Sik]: Saya balik sedikit tadi awal
berkaitan dengan krisis antara Rusia dan Ukraine. Dilihat laporan hari ini, kita
Malaysia akan mengambil bahagian dalam prosiding penyiasatan tragedi MH17. Jadi
soalan saya, adakah krisis Ukraine - Rusia ini akan memberi kesan langsung
ataupun ada petunjuk-petunjuk yang mungkin lebih positif untuk negara kita bagi

menuntut keadilan atas peristiwa yang berlaku 2014 yang lalu? Terima kasih.
