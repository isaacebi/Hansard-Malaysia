DR 16.3.2022 115

Manakala Yang Berhormat Balik Pulau telah menyatakan keraguan dengan
jumlah pelancong asing yang akan ke Malaysia apabila pintu sempadan dibuka
memandangkan tiada usaha daripada kementerian untuk membuat promosi yang
lebih agresif sepanjang tempoh pandemik dan Malaysia telah terkeluar daripada
senarai 10 buah negara yang sering dicari dalam portal pelancongan.

Tuan Yang di-Pertua, dalam tempoh persediaan pembukaan sempadan
negara sepenuhnya, MOTAC telah melaksanakan projek rintis Gelembung
Pelancongan Antarabangsa Langkawi- Langkawi International Travel Bubble atau
LITB bermula 15 November 2021...

Tuan Noor Amin bin Ahmad [Kangar]: Yang Berhormat Menteri, minta
celah sikit. Kangar nak minta mencelah sikit.

Dato’ Sri Hajah Nancy Shukri: Yang Berhormat Kangar, saya habiskan
paragraf ini dahulu ya, Yang Berhormat Kangar.

Tuan Noor Amin bin Ahmad [Kangar]: Baik, baik. Ya.

Dato’ Sri Hajah Nancy Shukri: Dalam tempoh persediaan pembukaan
sempadan negara seterusnya, MOTAC telah melaksanakan projek rintis Gelembung
Pelancongan Antarabangsa Langkawi- Langkawi International Travel Bubble iaitu
LITB tadi, bermula 15 November 2021. Usaha ini merupakan ujian rintis- pilot test ke
atas kesediaan keseluruhan ekosistem industri pelancongan negara, terutamanya
penggiat-penggiat industri dan agensi-agensi kerajaan dalam menerapkan dan
memastikan pematuhan norma baharu serta membuka industri pelancongan secara
berperingkat dan selamat.

Sila, Yang Berhormat Kangar.

Tuan Noor Amin bin Ahmad [Kangar]: Terima kasih Yang Berhormat
Menteri. Dalam perbahasan saya, saya ada sebut sikitlah tentang gelembung
pelancongan Langkawi ini. Oleh sebab kalau ikut laluan feri yang terdekat itu dari
Kuala Perlis tapi ini mungkin ada kaitan dengan kementerian lain yang saya harap
Yang Berhormat Menteri juga dapat beri perhatian.

Oleh sebab bila kita cakap pasal pelancongan, ia melibatkan juga
pengangkutan. Orang nak naik feri, orang nak naik kapal terbang. Akan tetapi bila
dibuka gelembung pelancongan ini, ramai pelancong yang membuat tempahan
tetapi penerbangan dihadkan. Macam feri di Kuala Perlis, kita ada isu tentang air
cetek dan juga jumlah feri yang tidak mencukupi.

Jadi, ada permintaan supaya kalau boleh Yang Berhormat Menteri melihat,
bincang bersama dengan Kementerian Pengangkutan untuk kita menawarkan lebih
banyak syarikat yang bersedia untuk memberikan perkhidmatan feri dan juga melihat

isu-isu yang berkaitan.
