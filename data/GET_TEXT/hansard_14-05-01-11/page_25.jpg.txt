DR 16.3.2022 19

menjawab pertanyaan ini bersekali dengan  pertanyaan-pertanyaan yang
dikemukakan oleh Yang Berhormat Kota Raja, Yang Berhormat Bukit Gelugor, Yang
Berhormat Bangi, Yang Berhormat Bagan, Yang Berhormat Bachok, Yang
Berhormat Kepong dan Yang Berhormat Lumut yang masing-masingnya bertarikh
hari ini dan juga pada 22 Mac ini kerana pertanyaan-pertanyaan ini menyentuh isu
yang sama.

Timbalan Yang di-Pertua [Dato’ Mohd Rashid Hasnon]: Ada satu lagi
Yang Berhormat Bukit Gelugor.

Dato’ Haji Kamarudin Jaffar: Bukit Gelugor saya sebut tadi.

Timbalan Yang di-Pertua [Dato’ Mohd Rashid Hasnon]: Baik.

Dato’ Haji Kamarudin Jaffar: Yang Berhormat Kota Raja, Yang Berhormat
Bukit Gelugor, Yang Berhormat Bangi, Yang Berhormat Bagan, Yang Berhormat
Bachok, Yang Berhormat Kepong dan Yang Berhormat Lumut. Lapan semuanya.

Timbalan Yang di-Pertua [Dato’ Mohd Rashid Hasnon]: Terima kasih.

Dato’ Haji Kamarudin Jaffar: Secara keseluruhannya, ada tiga isu utama
yang dibangkitkan oleh Ahli-ahli Yang Berhormat iaitu:

(i) pendirian Malaysia terhadap Afghanistan;

(ii) bentuk hubungan dan isu pengiktirafan kerajaan Afghanistan;

dan

(iii) usaha Malaysia dalam pembinaan semula Afghanistan.

Tuan Yang di-Pertua, Yang Berhormat Menteri Luar Negeri telah menghadiri
Mesyuarat Sesi Luar Biasa Pertubuhan Kerjasama Islam (OIC) di peringkat Menteri-
menteri Luar Negeri bagi membincangkan situasi Afghanistan di Islamabad, Pakistan
pada 19 Disember 2021 yang lalu.

Semasa mesyuarat tersebut, Malaysia telah mengetengahkan pendirian
negara antaranya pembinaan negara dan bantuan kemanusiaan ke Afghanistan
mestilah diterajui oleh Afghanistan, dimiliki oleh Afghanistan dan dikawal oleh
Afghanistan.

Malaysia juga menyeru masyarakat antarabangsa supaya mengelakkan
keruntuhan ekonomi Afghanistan secara menyeluruh dan meningkatkan usaha
pemberian bantuan kemanusiaan antarabangsa ke Afghanistan.

Kesemua negara OIC dan bukan OIC yang hadir di mesyuarat tersebut telah
sebulat suara bersetuju membantu menyelesaikan krisis kemanusiaan di
Afghanistan dengan kadar segera dan menggesa supaya usaha turut diambil untuk
mencegah keruntuhan ekonomi Afghanistan.

Negara anggota OIC terus menegaskan supaya kerajaan sementara

Afghanistan melindungi hak asasi manusia dan kesejahteraan rakyat Afghanistan
