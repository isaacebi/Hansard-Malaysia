DR 16.3.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT PERTAMA
Rabu, 16 Mac 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Timbalan Yang di-Pertua [Dato’ Mohd Rashid Hasnon]: Ahli Yang
Berhormat, sekarang saya jemput Yang Berhormat Kuala Krai.

Tuan Abdul Latiff bin Abdul Rahman [Kuala Krai]: Terima kasih Tuan
Yang di-Pertua. Izinkan saya pada pagi ini menceriakan suasana pagi dengan

sebuah pantun.

Ibnu Sina saintis terbaik;

Ulama tersohor lagi beriman.
Soalan saya nombor wahid;

Kereta elektrik menjadi persoalan.

Terima kasih Tuan Yang di-Pertua.

1. Tuan Abdul Latiff bin Abdul Rahman [Kuala Krai] minta Menteri Kanan
Perdagangan Antarabangsa dan Industri menyatakan, apa perancangan
kementerian dalam usaha untuk membangunkan industri kenderaan elektrik (EV)
tempatan memandangkan industri kenderaan elektrik ini semakin berkembang dan
diterima di seluruh pasaran dunia.

Timbalan Menteri Perdagangan Antarabangsa dan Industri [Datuk Lim
Ban Hong]: Terima kasih Yang Berhormat Kuala Krai. Tuan Yang di-Pertua, di
bawah Dasar Automotif Nasional 2020 atau singkatan NAP 2020, hala tuju industri
automotif tempatan telah ditetapkan untuk dibangunkan dan dikembangkan sebagai
hab automotif serantau bagi kenderaan cekap tenaga atau secara ringkasnya EEV
termasuk EV dengan ciri-ciri next generation vehicle dengan izin yang berfungsi
bukan sahaja dari segi pengurangan dalam pelepasan karbon di dalam udara tetapi

juga keupayaan dalam mengoptimumkan tenaga yang digunakan.
