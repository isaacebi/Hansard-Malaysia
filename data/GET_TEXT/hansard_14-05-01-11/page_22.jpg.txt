DR 16.3.2022 16

Akan tetapi walau bagaimanapun, hasil — pada masa ini isu berkenaan masih
dalam siasatan SPRM ke atas kedua-dua buah kolam iaitu Kolam Delima dan Kolam
Taman Wahyu. Kementerian Wilayah Persekutuan tidak akan ataupun — buat masa
ini tidak akan mengeluarkan sebarang kenyataan berkaitan perkara yang berkenaan.
Ini kerana ia mengganggu proses siasatan.

Walau bagaimanapun, sebagaimana yang telah disarankan ataupun
diarahkan oleh pihak SPRM, DBKL telah pun melantik perunding juruukur berlesen
bebas iaitu IGS Consultant untuk menyemak dan mengesahkan sama ada
pembangunan yang dilaksanakan oleh pemaju iaitu syarikat Lake City KL North Sdn.
Bhd. berada dalam sempadan pemilikannya sahaja dan tidak memasuki dua lagi
kolam takungan banjir iaitu Kolam Taman Wahyu dan Kolam Delima.

Kerja-kerja pengukuran yang telah dilakukan oleh pihak konsultan telah pun
selesai pada 13 Januari 2022 dan laporan ini sudah pun dihantar kepada pihak
SPRM pada 31 Januari 2022. Sekarang kita tunggu daripada laporan lengkap
daripada pihak SPRM.

Sebarang pembangunan di kawasan sekitar keenam-enam buah kolam ini
tidak akan menjejaskan — sekali lagi saya jelaskan bahawa pembangunan yang telah
diberikan kebenaran merancang kepada kedua-dua buah kolam ini tidak akan
menjejaskan kapasiti fungsi dan juga kapasiti air ataupun jumlah air yang
diperuntukkan dalam kolam yang berkenaan. Terima kasih, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih.
Silakan Yang Berhormat Segambut, soalan tambahan.

Puan Hannah Yeoh [Segambut]: Terima kasih, Yang Berhormat Timbalan
Menteri atas jaminan yang telah diberikan. Soalan tambahan saya, apakah
perubahan tatacara ataupun syarat kelulusan kebenaran merancang di DBKL bagi
mengelakkan banjir daripada kerap berlaku dan sudahkah kerajaan mengenal pasti
lokasi tambahan untuk kolam takungan banjir di Kuala Lumpur dan bilakah kolam
takungan banjir tambahan ini akan disediakan? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih,
Yang Berhormat Segambut. Silakan, Yang Berhormat Timbalan Menteri.

Datuk Seri Jalaluddin bin Alias: Tuan Yang di-Pertua, soalan tambahan
Yang Berhormat Segambut — nasib baik saya pun ada nota berkaitan perkara yang
ditanya. Tatacara tentang syarat kelulusan kebenaran merancang bagi setiap PBT
adalah standard Tuan Yang di-Pertua. Cumanya, di Kuala Lumpur ini kita
mengenakan beberapa syarat tambahan sebagai syarat wajib bagi keputusan setiap
kelulusan development order, dengan izin yang akan dikeluarkan kepada setiap

permohonan kebenaran merancang.
