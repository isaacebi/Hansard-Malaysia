DR 16.3.2022 89

Atas sebab itulah, sejak tahun 2019 LTAT telah memulakan pelan
transformasi strategik lima tahunnya untuk menjadi dana simpanan persaraan
bertaraf dunia yang mampu mengisytiharkan dividen yang mampan kepada ahli-
ahlinya. Alhamdulillah, pelan transformasi LTAT setakat ini berjaya meningkatkan
pelaburan pendapatan tetap kepada lapan  peratus. LTAT juga mula
mempelbagaikan pelaburan dalam saham tersenarai kepada 42 peratus daripada
jumlah aset pelaburan di bawah pengurusannya.

Perlu dinyatakan bahawa LTAT merupakan dana simpanan persaraan. Ini
yang membezakan kita dengan dana-dana lain dan bukanlah dana pelaburan yang
berobjektifkan pulangan pelaburan yang tinggi semata-mata. Profil pelaburan LTAT
adalah bersesuaian dengan profil pulangan risiko sebuah dana persaraan jangka
panjang, no short-term gains, dengan izin, yang memberi pulangan kepada kadar
yang kompetitif dan seiring dengan kadar yang diisytiharkan oleh dana pasaran yang
lain.

Kita tahu persekitaran ekonomi dunia ketika ini tidak menentu dan kesemua
dana pasaran tempatan dan antarabangsa menghadapi cabaran yang sama iaitu
terus memberikan pulangan pelaburan yang mampan. Oleh sebab itulah, apa yang
saya sebutkan ini merupakan langkah-langkah untuk memastikan kita berdaya tahan
seterusnya dan dapat memberi pulangan yang diharapkan oleh para pencarum
LTAT.

Saya juga di sini Tuan Yang di-Pertua, merakamkan penghargaan kepada
Ahli-ahli Yang Berhormat yang telah mengambil berat tentang isu-isu perolehan di
MINDEF dan ATM. Ini termasuklah mengenai perolehan littoral combat ships- Laut
China Selatan, helikopter MD 530G dan light combat aircraft (LCA). Dalam beberapa
sesi penggulungan di Dewan Rakyat sebelum ini, saya tidak pernah ketinggalan
untuk menjawab soalan-soalan berkaitan dengan perolehan aset-aset ini.

Namun hari ini, saya ingin memaklumkan perkembangan terkini terhadap
aset-aset ini yang berkenaan yang disebutkan dan dibangkitkan oleh beberapa orang
Ahli Yang Berhormat dalam perbahasan kali ini. Bagi menjawab soalan Yang
Berhormat Pasir Mas mengenai LCS. Seperti Ahli-ahli Yang Berhormat sedia
maklum, usaha pemulihan projek perolehan ini telah melalui beberapa peringkat. Kini
usaha pemulihannya telah pun berada di peringkat pertimbangan Jemaah Menteri
dan Kabinet juga telah bersetuju supaya sebuah Jawatankuasa Khas Menteri
ditubuhkan bagi mengkaji dan pemulihan ini secara lebih terperinci dan kembali
untuk pertimbangan Kabinet dalam satu, dua minggu ini.

Saya mengakui bahawa untuk sampai tahap berkenaan bukanlah satu

perkara yang mudah. Saya bersama-sama pihak MINDEF dan ATM mengadakan
