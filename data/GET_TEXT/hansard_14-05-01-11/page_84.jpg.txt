DR 16.3.2022 78

1430
[Mesyuarat disambung semula pada pukul 2.30 petang]

[Tuan Yang di-Pertua mempengerusikan Mesyuarat]

Tuan Yang di-Pertua: Assalamualaikum warahmatullahi wabarakatuh
semua dan selamat tengah hari. Kita sambung penggulungan perbahasan Usul Titah
Diraja dengan saya menjemput Yang Berhormat Menteri di Kementerian Sains,

Teknologi dan Inovasi. Silakan Yang Berhormat Timbalan Menteri ya.

2.32 ptg.

Timbalan Menteri Sains, Teknologi dan Inovasi [Datuk Haji Ahmad
Amzad bin Mohamed @ Hashim]: Bismillahi Rahmani Rahim. Assalamualaikum
warahmatullahi wabarakatuh dan salam Keluarga Malaysia. Tuan Yang di-Pertua,
terlebih dahulu Kementerian Sains, Teknologi dan Inovasi (MOSTI) menjunjung
kasih Titah Kebawah Duli Yang Maha Mulia Seri Paduka Baginda Yang Di-Pertuan
Agong atas penghargaan dan sokongan baginda terhadap usaha kerajaan
membangunkan Pelan Hala Tuju Pembangunan Vaksin Negara (PPVN) dan aspirasi
merakyatkan sains dan menginsankan teknologi.

Selaras dengan titah ke bawah Duli Yang Maha Mulia Seri Paduka Baginda
Yang Di-Pertuan Tuanku Duli Yang Maha Mulia Yang Di-Pertuan Agong melalui
PPVN, MOSTI yakin bahawa negara berada pada landasan yang betul. Seterusnya,
bagi menyokong aspirasi yang digariskan, MOSTI juga akan terus melaksanakan
pelbagai inisiatif dan program bersasar bagi menghasilkan produk inovasi yang
mampu menyelesaikan masalah dan memberi manfaat kepada komuniti setempat
terutamanya kepada golongan yang berpendapatan rendah.

Selain itu, MOSTI dengan kerjasama kementerian yang lain serta pihak
swasta juga akan meneruskan usaha pemerkasaan R&D&C&l dalam bidang
keutamaan terpilih selain pembangunan vaksin iaitu bidang kecerdasan buatan,
robotik, biosains dan angkasa demi mencipta peluang pekerjaan baharu serta
meningkatkan pulangan pendapatan kepada negara.

Seterusnya Tuan Yang di-Pertua, saya ingin mengucapkan ribuan terima
kasih kepada dua orang Ahli Yang Berhormat yang telah mengambil bahagian dalam
perbahasan Titah Diraja di Dewan Rakyat bagi Penggal Kelima Parlimen Keempat
Belas yang telah menyentuh isu-isu di bawah bidang kuasa Kementerian Sains,
Teknologi dan Inovasi (MOSTI).

Berhubung saranan Yang Berhormat Sik supaya pembangunan vaksin

tempatan menerusi PPVN dilaksanakan dengan lebih agresif. MOSTI menyambut
