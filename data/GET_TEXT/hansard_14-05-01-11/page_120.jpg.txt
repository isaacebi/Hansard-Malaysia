DR 16.3.2022 114

(i) Kompleks Percandian Pengkalan Bujang, Kuala Muda,
Kedah;
(ii) Menara Tinjau dan Taman Geologi di Lenggong, Perak;

(iii) Masjid Alwi, Kangar, Perlis; dan
(iv) Galeri Putera, Sekolah Kebangsaan Tunku Putera, Baling,
Kedah
Bagi tahun 2022 pula, pihak MOTAC dan JWN telah mendapatkan kelulusan
bagi permohonan projek baharu iaitu:
(i) kerja-kerja penyelenggaraan kecil bangunan Masjid Diraja
Suleiman, Klang, Selangor dan kerja-kerja berkaitan;

(ii) kerja-kerja naik taraf kemudahan pelancongan dan kerja-kerja
berkaitan di Kompleks Arkeologi Pengkalan Bujang, Kedah;
dan

(iii) kerja-kerja nak taraf kemudahan pelancongan di tapak

arkeologi Sungai Batu dan kerja-kerja berkaitan

Tuan Yang di-Pertua, pada masa yang sama, bagi meningkatkan usaha-
usaha pemeliharaan dan pemuliharaan tapak warisan, suka saya mengulangi dan
menyebar luaskan lagi bahawa kerajaan amat mengalu-alukan serta menggalakkan
penglibatan sektor swasta secara lebih aktif dalam menaja aktiviti berkaitan seni,
budaya dan warisan dan menyokongnya melalui insentif potongan cukai penajaan
aktiviti kesenian, kebudayaan dan warisan di bawah subseksyen 34(6)(k), Akta Cukai
Pendapatan 1967 yang diluluskan oleh MOTAC.

MOTAC dan JWN menjalankan tanggungjawab ini bukan hanya untuk
memberi nilai tambah kepada produk pelancongan tetapi juga untuk memelihara dan
memulihara tapak warisan agar dapat memupuk minat dan meningkat kesedaran
generasi baru tentang kepentingan sejarah sebagai salah satu- cabang pengetahuan
penting dalam mengukuhkan semangat jati diri dan perpaduan negara. MOTAC dan
JWN sentiasa bersedia bekerjasama dengan mana-mana pihak sama ada pihak
kerajaan negeri, pihak berkuasa tempatan mahupun individu atau syarikat swasta
dalam memelihara dan memulihara khazanah warisan negara agar ia sentiasa
terpelihara dan dilindungi, seterusnya dapat menjadi tatapan generasi akan datang.

Seterusnya Tuan Yang di-Pertua, isu seterusnya yang ditimbulkan oleh Yang
Berhormat Jempol dan juga Yang Berhormat Balik Pulau. Tuan Yang di-Pertua,
seterusnya beberapa Ahli Yang Berhormat antaranya Yang Berhormat Jempol telah
membangkitkan persediaan negara untuk kembali menerima kehadiran pelancong

asing apabila sempadan antarabangsa dibuka kelak.
