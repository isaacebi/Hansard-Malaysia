DR 16.3.2022 20

serta meluaskan akses wanita dalam pekerjaan dan pendidikan. Lawatan kerja
Utusan Khas Yang Amat Berhormat Perdana Menteri ke Timur Tengah ke Doha,
Qatar adalah dari 31 Januari hingga 4 Februari 2022.

Utusan khas Yang Amat Berhormat Perdana Menteri mempunyai peranan-
peranan tertentu dalam hubungan dengan negara-negara di rantau tersebut. Libat
urus oleh utusan khas ini tidak bermakna Malaysia mengiktiraf kerajaan Afghanistan.
Usaha-usaha libat urus ini adalah penting bagi memastikan Afghanistan tidak
mengalami keruntuhan daripada segi sosial ekonomi dan kemanusiaan.

Sebagaimana yang telah diumumkan sebelum ini, pengiktirafan kerajaan
Afghanistan boleh berlaku melalui dua saluran. Pertama sebagai sebuah negara
anggota OIC, Malaysia boleh mengambil kira pendirian yang ditetapkan secara
bersama dalam pertubuhan ini terhadap isu pengiktirafan Afghanistan.

Kedua, mengiktiraf kerajaan Afghanistan bersama-sama dengan negara-
negara yang sehaluan, dengan izin, like-minded. Setelah kerajaan tersebut dianggap
telah memenuhi dan mematuhi kesemua syarat yang ditetapkan iaitu penubuhan
sebuah kerajaan yang inklusif, memelihara dan mempertahankan hak asasi seluruh
rakyat khususnya golongan wanita dan etnik minoriti di Afghanistan.

Dalam usaha membantu dan membangun semula Afghanistan, Malaysia
akan terus memainkan peranan dengan cara tersendiri. Contohnya Kementerian
Luar Negeri melalui beberapa buah perwakilan diplomatik di luar negara telah
menjadi pemudah cara kepada NGO-NGO Malaysia untuk melaksanakan misi
bantuan kemanusiaan di Afghanistan.

Malaysia sedia bekerjasama dengan masyarakat antarabangsa untuk
pembangunan semula Afganistan apabila situasi dan keadaan di Afghanistan
mengizinkan. Pada masa yang sama, Malaysia menggalakkan sektor swasta negara
ini untuk meninjau peluang pelaburan dan perdagangan di Afghanistan.

Terdapat banyak potensi pelaburan dan perdagangan di Afghanistan seperti
infrastruktur, perlombongan, pertanian, telekomunikasi dan perbankan Islam. Selain
itu kerajaan kekal komited untuk menyediakan program pembinaan kapasiti teknikal
melalui Program Kerjasama Teknikal Malaysia yang dikendalikan oleh Kementerian
Luar Negeri.

Tuan Yang di-Pertua, Malaysia akan terus memantau perkembangan di
Afghanistan sebagaimana yang telah diumumkan oleh Yang Berhormat Menteri Luar
Negeri dalam penggulungan dua hari yang lalu, saya akan mewakili Malaysia ke
Mesyuarat Menteri-menteri Luar OIC di Islamabad pada 22 hingga 23 Mac ini. Kita
jangkakan akan ada perkembangan, insya-Allah selepas mesyuarat tersebut nanti.

Terima kasih Tuan Yang di-Pertua.
