DR 16.3.2022 2

Bagi mencapai hasrat tersebut, usaha-usaha Kementerian Perdagangan
Antarabangsa dan Industri (MITI) adalah seperti berikut; Pertama menubuhkan
Electric Vehicle Taskforce yang turut dianggotai oleh kementerian, agensi dan juga
pihak swasta yang berkaitan, pembangunan industri EV bagi menambah baik
strategi sedia ada serta merangka strategi baharu bagi memperkukuhkan
pembangunan industri EV di Malaysia.

Kedua, bagi memastikan Malaysia berupaya meningkatkan daya saing
dalam menarik pelaburan dalam sektor EV, kerajaan telah menawarkan insentif
bukan sahaja kepada pengeluar kenderaan dan komponen atau OEM tetapi juga
merangkumi pengguna secara amnya seperti yang telah diumumkan di dalam
Belanjawan 2022.

Ketiga, penawaran pelbagai bantuan dan sokongan oleh kerajaan kepada
syarikat yang berhasrat untuk membangunkan komponen kritikal seperti sistem
pengurusan bateri (BMS), sistem pengurusan haba (TMS), Light Detection and
Ranging (LIDAR), dan rangkaian Radio Detection and Ranging (RADAR).

Sokongan ini adalah berbentuk program pembangunan vendor seperti
Program Kecemerlangan Pembekal Automatif, Program Sistem Pembuatan Lean
dan Program Digital Engineering and Prototyping yang diterajui oleh agensi di bawah
MITI iaitu Malaysia Automotive Robotics and IOT Institute (MARii). Program-program
ini menyediakan bantuan teknikal dan perundingan bagi meningkatkan kompetensi
syarikat automotif tempatan supaya lebih berdaya saing dan mampan di peringkat
global.

Keempat, penubuhan beberapa buah pusat kecemerlangan seperti di MARii
Design Centre, National Emission Testing Centre dan MARii Academy of
Technology yang berpusat di Rawang, Selangor juga dapat meningkatkan
keupayaan kejuruteraan tempatan dalam bidang penyelidikan dan pembangunan
R&D, pengujian dan pembangunan teknologi EEV. Di samping itu, pembangunan
EV Interoperability Centre (EVEC) akan dilaksanakan pada tahun ini.

Tuan Yang di-Pertua yang kelima, pembangunan_standard-standard
berkaitan industri EV seperti sistem pengecasan, aktiviti pelupusan bateri, battery
Swapping, wireless charging dan lain-lain turut diberikan perhatian bagi memastikan
teknologi EV yang diguna pakai akan dibangunkan dalam negara ini adalah
seragam, selamat dan berkualiti,

Keenam, kerajaan turut menggalakkan syarikat tempatan untuk meneroka
peluang perniagaan yang baharu serta bekerjasama dengan pengeluar dan
pemasang automotif dan pembekal stesen pengecasan dalam membangunkan satu

ekosistem yang menyeluruh bagi penggunaan EV di Malaysia.
