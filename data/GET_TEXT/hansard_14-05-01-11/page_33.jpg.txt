DR 16.3.2022 27

(iv) memanfaatkan penyertaan dan rantaian nilai global, dengan izin,
GVC; dan

(v) meningkatkan bahagian pampasan pekerja CE dan memastikan
kemapanan fiskal dalam jangka panjang.

Selain itu, peranan sektor swasta akan terus diperkasa supaya kembali
menjadi pemacu utama pertumbuhan ekonomi. Bagi memperkukuhkan peranan
sektor swasta, Dasar Aspirasi Pelaburan Nasional (NIA) akan menjadi asas
pembaharuan yang komprehensif dalam semua inisiatif dan dasar berkaitan
pelaburan.

Melalui NIA, pendekatan yang holistik dan bersasar akan diterapkan bagi
menarik lebih banyak pelaburan langsung asing serta pelaburan langsung domestik.
Institusi pelaburan akan distrukturkan semula untuk menarik banyak pelaburan
berkualiti yang menggalakkan.

Kerajaan juga komited untuk meningkatkan serta mempelbagaikan sumber
pendapatan seperti:

(i) menyediakan Program Peningkatan Pendapatan;

(ii) menambah baik akses kepada keperluan asas;

(iii) menggalakkan keusahawanan dan pelaburan kepada port folio
penjanaan pendapatan dan akses kepada pembiayaan kewangan;
dan

(iv) meningkatkan sistem perlindungan sosial.

Timbalan Yang di-Pertua [Dato' Mohd Rashid Hasnon]: Ya, soalan
tambahan pertama Yang Berhormat Pokok Sena.

Dato’ Mahfuz bin Haji Omar [Pokok Sena]: Baik.

Penghuni Johor dititipkan pesan;
Pecah amanah janganlah duk hairan;
Biar kaya orang atasan;
Yang di bawah ini bercakar hendak cari makan;

Dato’ Haji Salim Sharif [Jempol]: Soalan, soalan.

Dato’ Mahfuz bin Haji Omar [Pokok Sena]: Inilah dia soalan tambahan.

Timbalan Menteri Dalam Negeri | [Dato’ Sri Dr. Haji Ismail bin Haji
Mohamed Said]: Sudah kalah, kalah lah.

Timbalan Menteri Kesihatan | [Dato’ Dr. Haji Noor Azmi bin Ghazali]:
Soalan tambahan pun ada pantun.

Dato’ Mahfuz bin Haji Omar [Pokok Sena]: Tadi sudah disebut oleh Yang
Berhormat Timbalan Menteri tadi.

Dato’ Sri Dr. Haji Ismail bin Haji Mohamed Said: Sudah kalah, kalah lah.
