DR 16.3.2022 55

Berkaitan dengan Akta 342. Seterusnya, berkenaan Akta 342 yang
dibangkitkan oleh Yang Berhormat Pasir Mas, Yang Berhormat Kuala Krai dan Yang
Berhormat Lanang. Saya ingin memaklumkan bahawa Akta 342 ini bukanlah hanya
semata-mata untuk penyakit COVID-19, sebaliknya ia adalah terpakai bagi semua
penyakit berjangkit yang telah wujud ataupun yang mungkin akan wujud pada masa
hadapan.

01220

Malah pada awal-awal kes COVID-19 pada 2020, COVID-19 tidak termasuk
dalam list penyakit-penyakit berjangkit ini. Maka telah dimasukkan dengan
peraturan. Sebagaimana yang telah Yang Berhormat Menteri Kesihatan...

Tuan Su Keong Siong [Kampar]: Penjelasan Yang Berhormat Menteri.
Saya minta penjelasan.

Dato’ Dr. Haji Noor Azmi bin Ghazali: ...Maklumkan di Dewan ini pada
mesyuarat lalu, KKM akan memastikan pindaan kepada akta ini melalui proses libat
urus termasuklah bersama Jawatankuasa Pilihan Khas Kesihatan, Sains dan Inovasi
yang dipengerusikan oleh Yang Berhormat Bandar Kuching selain turut dianggotai
oleh Yang Berhormat Baling, Yang Berhormat Kinabatangan, Yang Berhormat Alor
Gajah, Yang Berhormat Dungun, Yang Berhormat Sibuti, Yang Berhormat Gopeng,
Yang Berhormat Bakri dan juga Yang Berhormat Kuala Selangor. Dalam hal ini,
JKPK ini telah bermesyuarat sebanyak dua kali iaitu pada 8 November 2021 dan juga
pada 20 Disember. Satu lagi mesyuarat bagi memutuskan tentang rang undang-
undang dijangka akan dijalankan dalam masa yang terdekat ini.

Bagi menjawab soalan spesifik yang diajukan oleh Yang Berhormat Pasir
Mas, iaitu berkenaan kuasa Ketua Pengarah Kesihatan di bawah seksyen 25. Untuk
makluman Ahli Yang Berhormat, walaupun seksyen 25, Akta 342 memperuntukkan
kuasa kepada ketua pengarah atau pegawai yang diberi kuasa untuk mengeluarkan
kompaun tetapi ini bukanlah kuasa mutlak ketua pengarah. Pengeluaran kompaun
hendaklah mendapat izin bertulis daripada pendakwa raya atau Peguam Negara
terlebih dahulu.

Ini selaras dengan peruntukan Perkara 145, Fasal 3 Perlembagaan
Persekutuan yang memperuntukkan kuasa kepada Peguam Negara untuk
memulakan atau menghentikan apa-apa prosiding jenayah iaitu Peguam Negara
hendaklah mempunyai kuasa yang boleh dijalankan menurut budi bicaranya untuk
memulakan, menjalankan atau memberhentikan apa-apa prosiding bagi sesuatu
kesalahan selain prosiding di hadapan Mahkamah Syariah, Mahkamah Anak Negeri

atau Mahkamah Tentera.
