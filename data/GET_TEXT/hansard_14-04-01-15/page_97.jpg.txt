DR.07.10.2021 89

pembangunan sosioekonomi lima wilayah iaitu wilayah utara, timur, selatan, Sabah dan
Sarawak akan terus diberi perhatian, di mana potensi sedia ada di wilayah berkenaan
dimanfaatkan bagi merangsang’ pertumbuhan ekonomi serta menangani
ketidakseimbangan wilayah.

Selain itu, langkah bagi menggalakkan perancangan pembangunan wilayah yang
selaras dan bersepadu juga akan dilaksanakan melalui kerjasama lebih baik antara agensi
peringkat Persekutuan dan negeri. Ini termasuklah pihak berkuasa koridor. Pembangunan
lima koridor ekonomi wilayah akan terus diberi perhatian dengan memfokuskan kepada
penarikan kepada pelaburan berkualiti yang seterusnya akan mewujudkan peluang
pekerjaan dan peluang-peluang keusahawanan. Tuan Yang di-Pertua, mengenai FELDA
yang dibangkitkan oleh Yang Berhormat Pengerang, Yang Berhormat Jempol, Yang
Berhormat Jerantut, Yang Berhormat Sekijang. Untuk makluman Yang Berhormat, isu
utama dibangkitkan ialah perumahan generasi baru FELDA dan untuk ini seperti...

Dato’ Sri Haji Tajuddin bin Abdul Rahman [Pasir Salak]: Boleh saya
mencelah? Boleh mencelah sekejap, sedikit?

Timbalan Yang di-Pertua [Dato’ Mohd Rashid Hasnon]: Yang Berhormat Pasir
Salak. Sila Yang Berhormat Pasir Salak, ringkas.

Dato’ Sri Haji Tajuddin bin Abdul Rahman [Pasir Salak]: Terima kasih Tuan
Yang di-Pertua dan Yang Berhormat Menteri. Masalah koridor-koridor ini sudah
ditubuhkan begitu lama dan berbilion saya ingat sumber kewangan yang telah dilaburkan
oleh kerajaan. Sejak daripada Kerajaan Barisan Nasional, Pakatan Harapan dan sampai
sekaranglah. Kerajaan yang ada sekarang ini, kerajaan barulah. Mungkin nanti akan
memperlihatkan pencapaian yang sangat kita harapkan. Akan tetapi yang sudah-sudah
ini pengerusi board, lembaga pengarah. Semuanya tidak berkesan. Main lantik-lantik
sahaja. Jadi, kita tengok komitmen pun tidak sampai ke mana. CEO pun entah siapa-siapa
dilantik.

Timbalan Yang di-Pertua [Dato’ Mohd Rashid Hasnon]: Soalannya.
Pertanyaan.

Dato’ Sri Haji Tajuddin bin Abdul Rahman [Pasir Salak]: Jadi soalan saya,
apakah tindakan Yang Berhormat Menteri kali ini, untuk memperlihatkan CEO,
pengurusan, lembaga pengarah itu merupakan kumpulan yang benar-benar akan
memperlihatkan pencapaian yang kita harapkan dari koridor-koridor ini? [Tepuk]

[Tuan Yang di-Pertua mempengerusikan Mesyuarat]

Ini kerana koridor ini akan mengimbangkan kedudukan ekonomi antara luar
bandar dengan bandar. Berapa lama lagi orang kampung, orang luar bandar hendak hidup
dalam keadaan seperti dahulu? Perbandaran, urbanization adalah polisi, misi yang telah
pun diperkenalkan sejak berapa lama. Akan tetapi kita lihat kawasan luar bandar masih
lagi tertinggal daripada segi urbanization, perbandaran. Peluang pekerjaan tidak ada,
ekonomi daripada industrialization tidak ada, commerce tidak ada. Teluk Intan macam itu
juga. Bandar Tanjong Malim macam itu juga, Ipoh pun begitu juga.

Berapa lama kita hendak melihat keadaan nasib rakyat di kawasan-kawasan luar
bandar ini dapat kita pertingkatkan? So, saya hendak melihat kali ini Menteri yang
berkenaan melantik kumpulan profesional dan juga kumpulan politik yang betul-betul yang
berjiwa untuk membangunkan kawasan-kawasan luar bandar supaya kita melihat bahawa
orang Melayu, orang luar bandar akan menikmati kehidupan yang sewajarnya. Sekian,
terima kasih.

Dato’ Sri Mustapa bin Mohamed: Tuan Yang di-Pertua, terima kasih Yang
Berhormat Pasir Salak. Seperti sedia maklum kita ada lima koridor pembangunan wilayah.
Pertama di Sabah, SEDIA namanya. Kedua di Sarawak, RECODA namanya. Ketiga di
Johor, Iskandar namanya. Keempat - Pantai Timur, ECER. Kelima— Utara, NCIA. Dua hari
lepas, Yang Berhormat Perdana Menteri mempengerusikan Mesyuarat Koridor Pantai
Timur.
