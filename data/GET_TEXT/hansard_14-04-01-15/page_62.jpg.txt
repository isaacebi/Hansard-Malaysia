54 DR.07.10.2021

Tuan Sim Chee Keong [Bukit Mertajam]: KBS. Siapa?
Tuan Lukanisman bin Awang Sauni [Sibuti]: Yang Berhormat Menteri.

Dato’ Sri Azalina Othman Said [Pengerang]: Yang Berhormat, Yang Berhormat
Timbalan Menteri, Yang Berhormat Parit hendak bertanya soalan. Lagi?

Tuan Sim Chee Keong [Bukit Mertajam]: Bukit Mertajam.

Dato’ Sri Azalina Othman Said [Pengerang]: Yang Berhormat Bukit Mertajam,
Tuan Lukanisman bin Awang Sauni [Sibuti]: Sibuti satu.

Dato’ Sri Azalina Othman Said [Pengerang]: Dan Yang Berhormat Sibuti.
Tuan Sim Chee Keong [Bukit Mertajam]: Bukit Mertajam okey, terima kasih.
Dato’ Sri Azalina Othman Said [Pengerang]: Silakan.

Tuan Sim Chee Keong [Bukit Mertajam]: Terima kasih Tuan Yang di-Pertua
dan terima kasih kepada Yang Berhormat Timbalan Menteri Belia dan Sukan. Tadi saya
dengar berulang kali Yang Berhormat Timbalan Menteri sebut tentang Keluarga Malaysia
dan juga menegaskan bahawa dalam sukan tidak ada perbezaan daripada segi kaum,
agama dan politik. Saya berterima kasih kepada kerajaan terutamanya Yang Berhormat
Timbalan Menteri kerana mengecam tindakan seorang ahli politik sebelah kerajaan yang
menggunakan kata-kata yang kasar, bersikap perkauman terhadap atlet kita.

Akan tetapi di sini saya baru dapat satu berita, kenyataan media Exco Belia dan
Sukan Negeri Pulau Pinang yang mengatakan bahawa beliau menerima arahan bahawa
Kerajaan Pusat, Kementerian Belia dan Sukan tidak lagi menjemput beliau selaku Exco
Kerajaan Negeri Pulau Pinang dalam isu belia dan sukan untuk menyertai Mesyuarat
Perancangan Hari Sukan Negara di peringkat Pulau Pinang.

Jadi adakah ini satu tindakan yang orang kata memangsakan Kerajaan Negeri
Pulau Pinang. Saya difahamkan perkara yang sama berlaku di Selangor dan di Negeri
Sembilan. Adakah ini menunjukkan bahawa Yang Berhormat Menteri Belia dan Sukan
sendiri telah melakukan satu tindakan yang bersifat politik, mengetepikan kerajaan-
kerajaan negeri yang mungkin tidak sehaluan daripada segi parti pemerintahnya?

Jadi saya hendak minta penjelasan Yang Berhormat Timbalan Menteri dan juga
jaminan bahawa Kementerian Belia dan Sukan akan merangkumkan, to include dengan
izin, semua pihak termasuk Kerajaan Negeri Pulau Pinang, Selangor, Negeri Sembilan
dan kerajaan-kerajaan negeri yang lain seperti yang telah dilakukan semasa pentadbiran
Pakatan Harapan. Sekian, terima kasih.

Tuan Lukanisman bin Awang Sauni [Sibuti]: Daripada Sibuti.

Dato’ Sri Ti Lian Ker: Tuan Yang di-Pertua, saya rasa teguran ataupun tuduhan
yang diberi tadi mungkin tidak tepat. Ini kerana kementerian dalam melaksanakan Hari
Sukan Negara menjemput semua untuk melibatkan diri dan juga kita telah memberi
peruntukan sebanyak RM21,000 kepada negeri dan setiap daerah dalam negeri pula akan
dapat RM8,000 setiap daerah untuk melaksanakan program-program sempena Hari
Sukan Negara. Jadi, kalau ada apa-apa saya rasa kita tidak memberi apa-apa...

Tuan Sim Chee Keong [Bukit Mertajam]: Saya minta jaminan Yang Berhormat
Timbalan Menteri untuk memasukkan semula, melibatkan semula Exco Belia dan Sukan
di negeri-negeri Pakatan Harapan dalam penganjuran. Bukan sahaja memberikan
peruntukan tetapi melibatkan semua sebab sebelum ini beliau telah dijemput untuk
mempengerusikan mesyuarat. Akan tetapi hari ini beliau dimaklumkan tidak boleh hadir,
tidak melibatkan kerajaan negeri. Saya minta satu jaminan daripada Yang Berhormat
Timbalan Menteri Belia dan Sukan dalam isu ini. Terima kasih.

Dato’ Sri Ti Lian Ker: Saya akan siasat perkara...
Tuan Wong Kah Woh [Ipoh Timur]: Bagi jaminanlah.
Dato’ Sri Ti Lian Ker: Untuk...
