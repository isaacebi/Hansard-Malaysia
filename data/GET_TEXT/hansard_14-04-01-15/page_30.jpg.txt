22 DR.07.10.2021

Datuk Wira Dr. Mohd. Hatta bin Md. Ramli [Lumut]: Satu lagi, penting sangat
ini. Terima kasih Tuan Yang di-Pertua. Tadi semua soalan itu susah, ini senang sedikit.
Adakah Yang Berhormat Menteri menyedari bahawa dalam proses penyediaan dan dalam
pasaran yang menunggu giliran ada 200 lebih vaksin-vaksin yang sudah boleh diguna
pakai oleh manusia.

Jadi saya hendak bertanya, kajian ataupun proses penyelidikan dan pembuatan
yang ada di Malaysia ini, adakah untuk menghasilkan vaksin generasi pertama seperti
yang ada dalam pasaran sekarang, yang banyak sedang menunggu giliran ini ataupun
sudah masuk ke dalam vaksin-vaksin generasi kedua, ketiga? Datang sudah ada
penyelidikan dan proses menghasilkan vaksin yang boleh merawat ataupun boleh
mencegah semua varian Coronavirus ini. Jadi, di mana peringkat proses yang ada di
Malaysia ini? Itu soalan senang.

Tuan Yang di-Pertua: Terima kasih.

Datuk Aaron Ago Dagang: Yang Berhormat, itulah hasrat kita apabila kita
membangunkan vaksin ini. Inilah kita bertujuan untuk apabila ia berjaya dan kita berharap
Malaysia dapat mengeluarkan vaksin sendiri dan tidak bergantung kepada negara lain.
Kita berharap dalam tempoh beberapa tahun ini ataupun 10 tahun ini, pengeluaran vaksin
untuk manusia di negara kita Malaysia ini dapat dihasilkan oleh kita sendiri. Ini
memerlukan semua sokongan private as well as government agencies. Terima kasih.

Tuan Yang di-Pertua: Terima kasih. Seterusnya Yang Berhormat Wangsa Maju.
Silakan.

6. Datin Paduka Dr. Tan Yee Kew [Wangsa Maju] minta Menteri Pembangunan
Usahawan dan Koperasi menyatakan rancangan pemulihan untuk sektor industri mikro
khususnya peniaga-peniaga kecil di mana perniagaan mereka telah lama ditutup akibat
Perintah Kawalan Pergerakan (PKP).

Tuan Yang di-Pertua: Terima kasih. Yang Berhormat Timbalan Menteri.

Timbalan Menteri Pembangunan Usahawan dan Koperasi [Tuan Muslimin
bin Yahaya]: Bismillahi Rahmani Rahim. Assalamualaikum warahmatullahi wabarakatuh.
Salam sejahtera Tuan Yang di-Pertua. Terima kasih kepada Yang Berhormat Wangsa
Maju. Kementerian Pembangunan Usahawan, Koperasi (MEDAC) komited dalam usaha
untuk memulihkan perniagaan sektor industri mikro yang telah ditutup akibat Perintah
Kawalan Pergerakan (PKP). Maka sebab itu, kita mengambil inisiatif bekerjasama dengan
pihak berkuasa tempatan (PBT) dan persatuan-persatuan penjaja dan peniaga kecil
dalam negara ini untuk mengenal pasti mereka yang berada dalam zon risiko tinggi untuk
kita melaksanakan langkah mitigasi bagi membantu golongan tersebut.

Kerajaan melalui kementerian ini juga telah menyediakan pelbagai bantuan dan
inisiatif kepada penjaja dan peniaga kecil. Antaranya merupakan inisiatif yang sedang
dilaksanakan iaitu bantuan pembiayaan melibatkan usahawan mikro Yang Berhormat,
iaitu COVID-19 Business Recovery Micro (CBRM) di bawah Pakej Prihatin yang
dikendalikan oleh TEKUN Nasional. Kita telah menyalurkan sebanyak RM200 juta
pembiayaan tanpa caj ataupun kadar keuntungan. Maksudnya, kosong interest dan
program ini telah dimanfaatkan seramai 26,326 orang peminjam. Kedua, TEKUN
Business Recovery Scheme (TBRS) di bawah Pakej Penjana yang dikendalikan oleh
TEKUN Nasional, telah menyalurkan sebanyak RM100 juta. Program ini telah
memanfaatkan sebanyak 14,965 orang peminjam.

Ketiga, TEKUN Nasional juga menyediakan pembiayaan melalui Scheme
Business Recovery Micro 2.0 melalui inisiatif Pemulih dengan peruntukan sebanyak RM50
juta dan nilai pembiayaan hingga RM20,000 tanpa caj, tanpa kadar keuntungan atau
kosong interest. Melalui CBRM ini, usahawan diberi tempoh moratorium selama enam
bulan.

Kemudian apa yang kita bantu untuk usahawan ini melalui bimbingan dan latihan
perniagaan. Kita di Institut Keusahawanan Negara (INSKEN) menawarkan pelbagai
