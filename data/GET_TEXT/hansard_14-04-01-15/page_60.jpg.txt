52 DR.07.10.2021

Sukan sepatutnya dijadikan landasan_ terbaik untuk memupuk dan
memperkasakan perpaduan sedia ada serta menjadi agen-agen utama pengukuhan
integrasi nasional. Namun, tindakan sebegini menunjukkan perlakuan yang tidak beretika
dan kurang semangat kesukanan. Atlet-atlet ini telah berusaha keras dengan memberikan
persembahan terbaik demi mengharumi nama negara dan tidak wajarlah bagi kita hanya
menyokong atlet kita hanya ketika mereka cemerlang. Kita seharusnya juga bersimpati
dan terus menyokong dan memberi semangat kepada mereka bukan hanya ketika mereka
berada di atas tetapi terutamanya ketika mereka berada di bawah.

Justeru itu, kementerian mengecam keras perbuatan tersebut dan berharap agar
semua pihak tidak mengeluarkan apa-apa komen yang boleh mengguris hati dan
perasaan para atlet negara yang berjuang untuk mengangkat nama negara di arena
antarabangsa. Sebagai kesimpulan, prinsip semangat kesukanan itu adalah mengenai
hormat-menghormati antara satu sama lain termasuklah kepada pihak lawan, jurulatih,
pengurusan dan persekitaran.

Prinsip dan nilai sebegini seharusnya kita terapkan dan kita amalkan dan kita
praktikan dalam kehidupan seharian kita dan kita membawa nilai-nilai ini di semua lapisan
masyarakat bagi menjana kesejahteraan dan juga untuk memupuk semangat
kebersamaan dalam Keluarga Malaysia melalui sukan. Kementerian berharap perkara ini
ataupun insiden ini tidak akan berulang lagi pada masa-masa akan datang. Marilah kita
bersama-sama memupuk dan mengekalkan semangat kesukanan dalam Keluarga
Malaysia.

Tuan P. Prabakaran [Batu]: Yang Berhormat Timbalan Menteri, saya minta satu
minit sahaja. Saya amat berterima kasih kepada Yang Berhormat Timbalan Menteri atas
jawapan yang sungguh mengangkat konsep perpaduan ataupun unity dalam sukan. Saya
rasa ini akan jadi satu pengajaran kepada mana-mana ahli politik, jangan menggunakan
politik dalam sukan ataupun jangan menggunakan perkauman dalam sukan. Dalam
sukan, kita jangan tengok kulit tetapi tengok kualiti. tu sahaja. Sekian, terima kasih.

Dato’ Sri Ti Lian Ker: Saya rasa apa yang berlaku adalah perlakuan seorang
individu yang bukan mewakili ataupun mencerminkan parti dan sebagainya. Janganlah
kita mempolitikkan satu insiden semata-mata untuk menyemarakkan lagi kemarahan.
Yang penting ialah kita harus ambil insiden itu sebagai satu teladan bahawa rakyat
Malaysia, Keluarga Malaysia tidak menerima dan tidak akan membenarkan perkara
seperti berikut berlaku lagi.

Tuan Yang di-Pertua, mengenai isu-isu kemudahan sukan. Kementerian
menyambut baik akan keprihatinan Yang Berhormat Sibuti sewaktu perbahasan
Rancangan Malaysia Ke-12 yang telah memohon agar kerajaan menaik taraf padang
sedia ada kepada rumput sintetik di padang Majlis Daerah Subis.

Tuan Sim Chee Keong [Bukit Mertajam]: Minta penjelasan.

Dato’ Sri Ti Lian Ker: Untuk makluman Ahli Yang Berhormat, Kementerian Belia
dan Sukan mengambil maklum mengenai perkara ini dan kementerian ini sedang dalam
proses semakan fasiliti-fasiliti sukan untuk tujuan naik taraf...

Tuan Sim Chee Keong [Bukit Mertajam]: Minta penjelasan.

Dato’ Sri Ti Lian Ker: Yang Berhormat bolehlah mengemukakan permohonan
dan kementerian bersedia untuk memberi pertimbangan cadangan tersebut dalam rolling
plan ataupun Rancangan Malaysia Ke-12 naniti...

Tuan Lukanisman bin Awang Sauni [Sibuti]: Yang Berhormat Timbalan
Menteri, untuk Sibuti sikit.

Tuan Sim Chee Keong [Bukit Mertajam]: Minta penjelasan.
Dato’ Sri Ti Lian Ker: Menaik taraf dan membaik pulih kemudahan sukan...

Dato’ Sri Azalina Othman Said [Pengerang]: Yang Berhormat Timbalan
Menteri, ada dua orang. Nak layan ke tak nak layan?

Tuan Lukanisman bin Awang Sauni [Sibuti]: Berkaitan Sibuti tadi, sikit sahaja.
