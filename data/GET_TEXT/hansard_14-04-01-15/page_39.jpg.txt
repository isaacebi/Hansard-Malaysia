DR.07.10.2021 31

#1200

Adakah JPN atau pihak KDN menjalankan pemeriksaan secara berskala terhadap
kad pengenalan ini, dan apakah bentuk hukuman kepada mana-mana individu sekiranya
mereka tidak membawa kad pengenalan bersama? Terima kasih.

Timbalan Yang di-Pertua [Dato’ Mohd Rashid Hasnon]: Sila, Yang Berhormat
Timbalan Menteri. Satu minit.

Dato’ Sri Dr. Haji Ismail bin Haji Mohamed Said: Terima kasih sahabat saya
Yang Berhormat Parit. Seperti mana yang saya telah jelaskan sebelum ini, bahawa kad
pengenalan yang dikeluarkan oleh kerajaan merupakan dokumen untuk membuktikan
identiti seseorang, taraf penduduk, dan juga kewarganegaraan pemiliknya.

Sehubungan itu, setiap individu yang tidak dikecualikan daripada memiliki kad
pengenalan hendaklah sentiasa membawa kad pengenalan bersama-sama di mana
sahaja beliau berada. Ini adalah selaras dengan Peraturan 6, Peraturan-peraturan
Pendaftaran Negara 1990 yang menetapkan mana-mana individu yang telah dikeluarkan
kad pengenalan hendaklah pada setiap masa membawa kad pengenalan diri.

Bagi tujuan pemantauan, sub peraturan 7(1) PPN 1990 memberi kuasa secara
terus kepada pegawai pendaftaran, pegawai polis, pegawai kastam, anggota tentera, atau
mana-mana pegawai penjawat awam yang diberi kuasa secara bertulis oleh Ketua
Pengarah untuk memeriksa kad pengenalan mana-mana individu semasa menjalankan
tugas. Kegagalan membawa kad pengenalan adalah merupakan satu kesalahan dan
boleh didakwa mengikut sub peraturan 25(1)(n) PPN 1990, jika disabitkan kesalahan
boleh membawa kepada hukuman penjara selama tempoh tidak melebihi tiga tahun atau
denda tidak melebihi RM20,000 atau kedua-duanya sekali.

Ingin ditegaskan bahawa semua kesalahan di bawah Akta Pendaftaran Negara
1959 adalah merupakan kesalahan—boleh ditangkap bagi maksud undang-undang yang
berhubung dengan prosedur jenayah. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
yang kedua. Saya jemput Yang Berhormat Penampang.

Datuk Ignatius Darell Leiking [Penampang]: Terima kasih Tuan Yang di-
Pertua. Yang Berhormat Timbalan Menteri, boleh tanya berkenaan dengan kes-kes yang
ada banyak aduan, banyak laporan dan juga tangkapan berkenaan dengan kad
pengenalan palsu di Sabah? Apakah tindakan selanjutnya pada ketika ini, dan adakah
rancangan kerajaan untuk review balik ataupun kemas kini balik IC yang dikeluarkan di
Sabah? Sebab, Sabah adalah satu negeri yang ada banyak kad pengenalan palsu. Terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Penampang. Sila Yang Berhormat Timbalan Menteri.

Dato’ Sri Dr. Haji Ismail bin Haji Mohamed Said: Terima kasih Yang Berhormat
Penampang. Sebagaimana jawapan saya tadi, memang kita akan membuat pemeriksaan
berkala kepada mana-mana kad pengenalan semua orang awam. Saya sebutkan
beberapa prosedur-prosedur yang baharu, yang kita hendak memastikan bahawa kad
pengenalan ini tidak senang dicerobohi atau dipalsukan.

Setiap pemantauan dilakukan oleh Jabatan Pendaftaran Negara yang saya sebut
tadi, boleh di — secara operasi bersepadu dengan Polis Diraja Malaysia, tentera dan juga
Jabatan Kastam serta pegawai awam yang diberikan kebenaran bertulis oleh Pengarah
Jabatan Pendaftaran Negara. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Ahli-ahli Yang Berhormat, sekarang tamatlah sesi untuk
waktu pertanyaan-pertanyaan bagi jawab lisan pada hari ini.

[Sesi untuk Pertanyaan-pertanyaan bagi Jawab Lisan tamat]
