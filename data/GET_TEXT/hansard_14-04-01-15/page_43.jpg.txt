DR.07.10.2021 35

Dato’ Mohd Nizar bin Haji Zakaria [Parit]: Terima kasih, Tuan Yang di-Pertua.
Terima kasih jawapan Yang Berhormat Menteri yang cukup jelas, khususnya untuk
membantu golongan usahawan kita termasuklah wanita. Saya hendak tanya kepada Yang
Berhormat Menteri, bolehkah usahawan wanita ini diberikan bantuan secara geran
dengan jumlah yang berdaya saing, mampan dan bukan semata-mata dalam bentuk
pinjaman? Bolehkah mereka ini dibenarkan diberi pengecualian seperti moratorium untuk
tahun depan? Tidak perlu lagi bayar sewa serta mengadakan kerjasama dalam platform
digital economy. Terima kasih.

Timbalan Yang di-Pertua [Dato’ Mohd Rashid Hasnon]: Kita beri satu lagi,
Yang Berhormat Beaufort.

Dato’ Hajah Azizah binti Mohd Dun [Beaufort]: Terima kasih Tuan Yang di-
Pertua. Saya juga ingin tahu, apakah perancangan kementerian untuk tempoh lima tahun
akan datang RMKe-12 ini, tentang berapa jumlah kah bilangan usahawan wanita yang
akan diwujudkan dalam tempoh tersebut dan sampai ke manakah mereka ini— adakah
just PKS ataupun sampai ke peringkat global? Bagaimana kementerian akan membantu
mereka? Terima kasih.

Dato’ Haji Salim Sharif [Jempol]: Sedikit. Jempol. Sedikit sahaja. Sedikit sahaja.
Sedikit.

Timbalan Yang di-Pertua [Dato’ Mohd Rashid Hasnon]: Okey Yang Berhormat
Jempol. Tiga puluh saat.

Dato’ Haji Salim Sharif [Jempol]: Okey. Tadi Yang Berhormat Menteri ada sebut
pembiayaan bank, SME Bank ya. Saya hendak menyentuh soal kadar faedah. Kadar
faedah SME Bank ini adalah lebih mahal, lebih tinggi berbanding dengan bank komersil.
Apa pendapat Yang Berhormat Menteri?

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri. Teruskan jawapan.

Tan Sri Noh bin Haji Omar: Terima kasih Ahli Yang Berhormat. Pertama tadi
mengenai geran ya, untuk mikro ini kita ada memberikan berapa sumbangan berbentuk
peralatan kerana mikro ini, dia punya pinjaman maksimum RM100 ribu. Jadi yang itu, yang
kita ada beri geran ialah untuk industri kecil dan sederhana (IKS). Juga bentuk peralatan.
Mengenai moratorium, memang kita memberikan moratorium seperi hujung tahun ini,
memang kita berikan moratorium dan kita juga bukan sahaja memberi pinjaman tetapi
juga kalau ada menyewa premis-premis di bawah Kementerian Pembangunan Usahawan
dan Koperasi (MEDAC). Untuk moratorium ini sahaja, MEDAC telah memberikan
sebanyak RM5 bilion untuk moratorium yang saya sebutkan tadi.

Mengenai dalam perancangan wanita, Yang Berhormat Beaufort menyatakan,
saya akan beri secara bertulis kerana di dalam perangkaan yang saya sebut mengenai
perancangan Dasar Keusahawanan Negara ini, kita setakat ini sudah tentu kita akan
berikan kuota-kuota ini kepada golongan wanita dan juga selain daripada sasaran-
sasaran yang telah pun kita tetapkan.

Mengenai Yang Berhormat Jempol, SME Bank kata interest lebih tinggi daripada
bank-bank lain ini. Izinkan saya mendapatkan maklumat yang lebih tepat dan saya akan
beri jawapan yang bertulis. Sebagaimana yang telah pun saya nyatakan, selalunya dalam
pinjaman ini ada dua. Kalau peruntukan, dia kena tengok pinjaman daripada mana.

Kalau daripada peruntukan kerajaan, yang telah diumumkan tetapi diuruskan oleh
pihak bank, yang itu interestnya adalah rendah kiranya hanya caj service charge. Akan
tetapi pinjaman itu dibuat memang melalui duit bank yang sedia ada, bukan daripada
peruntukan kerajaan, yang itu mungkin bank mengikut rate yang sedia ada.

Yang Berhormat Setiu mengemukakan cadangan pemberian bantuan dalam
bentuk geran kepada usahawan bumiputera berbanding bantuan dalam _ bentuk
pembiayaan ataupun pinjaman. Yang Berhormat Bayan Baru turut mencadangkan geran
insentif untuk membantu PMKS memasarkan produk tempatan ke arah— ke serata dunia.
Untuk maklumat Yang Berhormat, MEDAC sentiasa berusaha untuk menyediakan
pelbagai program yang inklusif melalui agensi-agensi di bawah MEDAC. Untuk makluman,
