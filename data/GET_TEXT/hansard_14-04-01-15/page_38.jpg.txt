30 DR.07.10.2021

Timbalan Yang di-Pertua [Dato' Mohd Rashid Hasnon]: Sila Yang Berhormat
Menteri Dalam Negeri atau Timbalan menjawab, tiga minit.

Timbalan Menteri Dalam Negeri | [Dato' Sri Dr. Haji Ismail bin Haji Mohamed
Said]: Terima kasih Tuan Yang di-Pertua. Untuk makluman Ahli Yang Berhormat,
Kementerian Dalam Negeri dan Jabatan Pendaftaran Negara memandang serius isu kad
pengenalan palsu dan penyalahgunaan MyKad serta komited dalam usaha mengesan
pengguna dan ejen pemalsuan dokumen pengenalan diri dengan mempergiatkan lagi
operasi penguatkuasaan.

Jabatan Pendaftaran Negara juga menjalankan usaha sama dengan agensi-
agensi penguatkuasaan yang lain seperti Polis Diraja Malaysia dan Jabatan Imigresen
Malaysia bagi memastikan aktiviti penguatkuasaan yang dijalankan memberikan hasil dan
impak yang besar terutama dalam perkara-perkara yang melibatkan ancaman kepada
keselamatan negara.

Sepanjang tahun 2021, sehingga 30 September 2021, sebanyak 176 operasi
penguatkuasaan telah dijalankan oleh Jabatan Pendaftaran Negara di seluruh negara iaitu
153 operasi penguatkuasaan kendalian JPN dan 23 operasi bersepadu bersama dengan
agensi penguatkuasaan yang lain. Hasil daripada operasi penguatkuasaan yang telah
dijalankan, seramai 77 orang individu telah ditangkap dan didakwa atas kesalahan
menggunakan kad pengenalan palsu dan menggunakan kad pengenalan orang lain.

Individu yang terlibat dalam pemalsuan kad pengenalan boleh disabitkan
kesalahan di bawah Peraturan 25(1)(e) Peraturan-peraturan Pendaftaran Negara 1990
(Pindaan) 2007 iaitu individu yang terlibat boleh dikenakan hukuman penjara selama
tempoh tidak melebihi tiga tahun atau denda tidak melebihi RM20,000 atau kedua-duanya
sekali.

Bagi soalan (b), berhubung dengan usaha memperbaharui kad pengenalan
dengan ciri keselamatan yang lebih canggih, kementerian melalui JPN sentiasa terbuka
untuk mengkaji dan menambah baik kualiti MyKad, struktur baharu sedia ada dari semasa
ke semasa sejak ia diperkenalkan pada tahun 2001. Untuk makluman Ahli Yang
Berhormat, MyKad struktur baharu yang mempunyai ciri-ciri keselamatan bermutu tinggi
serta lebih canggih seperti berikut:

(i) ia diperbuat daripada bahan polycarbonate sepenuhnya dan
telah diuji ketahanan di makmal yang diiktiraf;

(ii) cip MyKad struktur baharu melalui beberapa peringkat pengujian
termasuklah sebelum proses memasukkan cip ke dalam MyKad;
dan

(iii) turisan laser pada nama, nombor kad pengenalan dan gambar
kecil atau ghost image bagi mengelakkan maklumat daripada
dipinda dan sekiranya terdapat pindaan, pindaan tersebut dapat
dikesan dengan mudah dan pantas.

Justeru, keselamatan MyKad sentiasa terjamin dan tidak terancam oleh sindiket-
sindiket yang berniat untuk mengeluarkan MyKad secara tidak teratur. Kementerian ingin
menasihatkan mana-mana individu atau institusi yang meragui ketulenan dokumen
pengenalan diri untuk merujuk kepada KDN atau JPN bagi tujuan semakan data dan
pemeriksaan fizikal dokumen. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih. Soalan
tambahan pertama, sila Yang Berhormat Parit.

Dato’ Mohd Nizar bin Haji Zakaria [Parit]: Terima kasih Tuan Yang di-Pertua
dan terima kasih Yang Berhormat Timbalan Menteri. Kad pengenalan merupakan
dokumen pengenalan diri bagi setiap warganegara kita. Jika polis dan JPJ selalu buat
pemeriksaan terhadap mana-mana individu atau pengguna jalan raya untuk memastikan
mereka membawa lesen memandu yang sah.
