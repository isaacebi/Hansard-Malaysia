8 DR.07.10.2021

#1030.

Secara umum, rata-rata NGO masyarakat menyatakan kegusaran dan rungutan
mereka terhadap keselamatan masyarakat dan peningkatan masalah sosial disebabkan
oleh kemudahdapatan kepada minuman keras. Sehubungan dengan itu, NGO
masyarakat tersebut tidak bersetuju dengan penjualan minuman keras di kedai-kedai
runcit, kedai serbaneka dan kedai ubat Cina, kecuali yang dibenarkan oleh Kementerian
Kesihatan Malaysia. Tuan Yang di-Pertua, berpandukan kepada justifikasi yang telah saya
nyatakan tadi, garis panduan baharu ini dikeluarkan untuk mengehadkan
kemudahdapatan minuman keras kepada orang Islam, selain kepada orang bukan Islam
yang berumur di bawah 21 tahun.

Setelah berbincang dengan mendalam berkenaan perkara ini serta mengambil
kira pandangan pelbagai pihak, termasuk bantahan dan rayuan daripada Persatuan
Pengilang dan Pembotol Arak Malaysia dan Persatuan Peniaga Minuman Keras
Bersekutu Malaya, DBKL telah meletakkan bahawa tarikh pelaksanaan penguatkuasaan
garis panduan baharu ini ditangguhkan pelaksanaannya sehingga 31 Oktober 2021.

Walaupun larangan jualan minuman keras ini dibuat di kedai-kedai runcit dan
kedai serbaneka, masyarakat bukan Islam masih lagi boleh mendapatkan minuman keras
tersebut di lokasi yang telah dibenarkan seperti di hotel, pub, bar dan juga kedai runcit
yang dikhususkan untuk menjual arak. Terima kasih.

Tuan Yang di-Pertua: Terima kasih. Soalan tambahan pertama.

Tuan Haji Wan Hassan bin Mohd Ramli [Dungun]: Terima kasih Tuan Yang di-
Pertua. Bolehkan Yang Berhormat Menteri menyatakan tujuan asal dan matlamat
pengenalan garis panduan lesen minuman keras (LMK) oleh DBKL yang tidak
membenarkan penjualan arak atau liquor di kedai runcit, kedai serbaneka dan kedai ubat
Cina? Pohon penjelasan.

Tuan Yang di-Pertua: Terima kasih. Yang Berhormat Menteri.

Dato’ Seri Dr. Shahidan bin Kassim: Sebenarnya, larangan ini dibuat awal lagi.
Malah, daripada Yang Berhormat Menteri yang lepas— bukan ini, saya tidak mendapat
jawapan yang tepat, saya boleh bagi jawapan bertulis. Akan tetapi sejak Yang Berhormat
Putrajaya lagi, tidak dibenarkan. Selepas itu, ditukarkan, dibenarkan. Selepas itu,
sekarang tidak dibenarkan.

Saya mencari jalan tengah supaya kita melihat jumlah lesen yang dikeluarkan itu
dan juga penjualan yang dibuat secara bebas. Jadi, sekarang ini kita tidak mahu bagi
kepada kedai runcit, kedai serbaneka dan juga kedai ubat Cina yang tidak dibenarkan.
Akan tetapi kedai-kedai yang dikhususkan untuk menjual arak, kita benarkan. Kalau ikut
kepada statistik kebenaran yang diberi ini, menunjukkan bahawa— cuma mungkin tajuk ini
ialah pengharaman tetapi dari segi mereka yang memohon dan mendapat kelulusan
daripada penjualan arak ini sebenarnya bertambah.

Jadi, yang kita tidak benarkan ialah dibuat secara terbuka di tempat orang ramai
kerana kita tidak tahu di mana mereka hendak minum dan kalau kita takut ia boleh
mendatangkan kesan kepada orang lain. Akan tetapi kalau mereka minum di tempat yang
telah ditentukan, itu tidak ada masalah ya. Yang Berhormat, sebagai contoh pada tahun
2019, bagi Lesen Minuman Keras Rumah Awam Kelas 1, sebanyak 434 permohonan
baharu telah diterima dan semuanya telah diluluskan. Pada tahun 2020, bagi Lesen
Minuman Keras Rumah Awam Kelas 1, sebanyak 97 permohonan, semuanya kita
luluskan. Kemudian pada tahun 2021, sebanyak 131 permohonan dan semuanya telah
diluluskan.

Jadi, kalau lihat ini, untuk tempat-tempat yang sudah dikhususkan, kita tidak
menolak kecuali yang melanggar-— tidak mengikut syarat-syarat yang telah dikenakan.

Tuan Yang di-Pertua: Yang Berhormat Seputeh.
Dr. Maszlee bin Malik [Simpang Renggam]: Tuan Yang di-Pertua.
Tuan Yang di-Pertua: Yang Berhormat Seputeh dahulu.
