32 DR.07.10.2021

RANG UNDANG-UNDANG DIBAWA KE DALAM MESYUARAT

RANG UNDANG-UNDANG KUMPULAN WANG AMANAH NEGARA
(PINDAAN) 2021

Bacaan Kali Yang Pertama

Rang undang-undang bernama suatu akta untuk meminda Akta Kumpulan Wang
Amanah Negara 1988 dibawa ke dalam Mesyuarat oleh Timbalan Menteri Kewangan |
[Tuan Mohd Shahar bin Abdullah]; dibaca kali yang pertama; akan dibaca kali yang kedua
pada Mesyuarat ini.

USUL
RANCANGAN MALAYSIA KEDUA BELAS (2021-2025)

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah:

"(a) Bahawa Dewan ini,

Menyedari akan cabaran untuk memulih serta menjana semula
ekonomi negara bagi mencapai pertumbuhan yang mampan,
dengan mengambil kira landskap sosioekonomi pasca COVID-19
dan pencapaian Rancangan Malaysia Kesebelas, 2016-2020;

Merestui usaha Kerajaan untuk merancang dan melaksanakan
agenda pembangunan negara yang mampan selaras dengan
semangat Keluarga Malaysia, aspirasi Wawasan Kemakmuran
Bersama 2030 dan Agenda Pembangunan Mampan 2030; dan

Meluluskan Rancangan Malaysia Kedua Belas bagi tempoh
2021 hingga 2025 yang menetapkan hala tuju strategik bagi
mencapai objektif “Malaysia Makmur, Inklusif, Mampan” dengan
memberi tumpuan kepada usaha untuk merancakkan kembali
pertumbuhan ekonomi, memastikan kemakmuran negara dapat
diagihkan secara lebih adil dan saksama serta mengekalkan
kelestarian alam sekitar, menurut Kertas Perintah CMD. 1 Tahun
2021.

(b) Bahawa dalam meluluskan Rancangan Malaysia Kedua Belas,
Dewan yang mulia ini menyeru seluruh rakyat Malaysia supaya
berusaha dengan sepenuh komitmen dan iltizam yang jitu untuk
membangunkan negara secara mampan bagi membolehkan
setiap ahli Keluarga Malaysia tanpa mengira agama, bangsa dan
kaum menikmati taraf hidup yang wajar.” [6 Oktober 2021]

Timbalan Yang di-Pertua [Dato’ Mohd Rashid Hasnon]: Ahli-ahli Yang
Berhormat, untuk sesi jawapan menteri Rancangan Malaysia Kedua Belas, kita akan
mulakan dengan Yang Berhormat Menteri Pembangunan Usahawan dan Koperasi.
Kemudian diikuti oleh Yang Berhormat Menteri Wilayah Persekutuan, kemudian diikuti
oleh Yang Berhormat Menteri Belia dan Sukan. Kesemuanya 30 minit seorang. Kemudian,
diikuti oleh Yang Berhormat Menteri-menteri dari Jabatan Perdana Menteri, 125 minit
untuk lima Menteri. Jumlah 125 minit.

Jadi sekarang, saya jemput Yang Berhormat Menteri Pembangunan Usahawan
dan Koperasi untuk menjawab semua perbahasan. Silakan Yang Berhormat Menteri.
