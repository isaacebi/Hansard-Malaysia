DR.07.10.2021 69

Timbalan Yang di-Pertua [Dato' Mohd Rashid Hasnon]: Baik terima kasih Yang
Berhormat Menteri. Seterusnya saya ingin menjemput Yang Berhormat Menteri Hal Ehwal
Agama untuk menjawab 25 minit.

4.10 ptg.

Menteri di Jabatan Perdana Menteri (Hal Enwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh dan salam sejahtera.
Terima kasih kepada Tuan Yang di-Pertua.

Dalam merancang suatu perubahan, kita semua mahu mencapai kebahagiaan,
kesejahteraan dan kemakmuran kehidupan di dunia. Namun begitu, kita tidak boleh lupa
untuk merancang kebahagiaan dan kesejahteraan hidup di akhirat.

Sebagaimana firman Allah Taala dalam Surah Al-Qasas Ayat 77. [Membaca
sepotong ayat Al-Quran] “Tuntutlah dengan harta kekayaan yang telah dikurniakan Allah
Taala kepada kamu akan pahala dan kebahagiaan pada hari akhirat dan janganlah
engkau melupakan kebahagiaan-mu yakni keperluan dan bekalanmu dari dunia; dan buat
baiklah kepada hamba-hamba Allah sebagaimana Allah berbuat baik kepadamu dengan
pemberian nikmatnya yang melimpah ruah; dan janganlah engkau melakukan kerosakan
di muka bumi; sesungguhnya Allah Taala tidak suka orang yang berbuat kerosakan’.

Tuan Yang di-Pertua, terlebih dahulu saya mengucapkan_setinggi-tinggi
penghargaan dan terima kasih terutama kepada Yang Berhormat yang telah
membangkitkan isu-isu yang berkaitan dengan hal ehwal Islam semasa perbahasan
RMKe-12. Terdapat empat aspek yang diberi penekanan dalam RMKe-12 yang berkaitan
dengan portfolio hal ehwal Islam iaitu pendidikan, halal, wakaf dan tadbir urus serta
perundangan. Saya akan menjawab persoalan ditimbulkan oleh Ahli-ahli Yang Berhormat
berdasarkan empat aspek tersebut.

Tuan Yang di-Pertua dan Ahli-ahli Yang Berhormat sekalian, institusi pendidikan
Islam merupakan salah satu perkara yang disebut dalam Perkara 12(2) Perlembagaan
Persekutuan. Daripada segi sejarahnya, institusi pendidikan Islam merupakan antara
institusi pendidikan terawal yang wujud dalam masyarakat di Malaysia. Sistem pendidikan
Islam di Malaysia telah berkembang pesat pada zaman awal selepas kemerdekaan. Tidak
banyak sekolah agama kerajaan.

Antara yang ada ialah Kolej Islam Klang di mana saya salah seorang daripada
alumninya. Sekarang wujud pelbagai institusi pendidikan yang sama ada ditubuhkan oleh
Kerajaan Persekutuan, negeri dan swasta yang melaksanakan kurikulum pendidikan
kebangsaan mahupun kurikulum antarabangsa. Keluaran sekolah-sekolah agama inilah
yang telah memenuhi pelbagai sektor pekerjaan sehingga melahirkan para ilmuwan dan
cendekiawan dalam pelbagai bidang.

Yang Berhormat Pontian telah mengajukan soalan berkenaan Dasar Pendidikan
Tahfiz Negara. Dasar ini merupakan usaha penyelarasan pengurusan pendidikan tahfiz
dengan mengambil kira Dasar Pendidikan Kebangsaan dan peraturan-peraturan yang
sedia ada di negeri-negeri. Kerajaan telah memperkenalkan Dasar Pendidikan Tahfiz
Negara (DPTN) sejak tahun 2017 bertujuan untuk dijadikan garis panduan dalam
pengurusan pendidikan tahfiz di Malaysia.

Dasar Pendidikan Tahfiz Negara telah dipersetujui secara dasar dalam Mesyuarat
Majlis Kebangsaan Bagi Hal Ehwal Agama Islam Malaysia (MKI) kali ke-61 pada 26 Jun
2016 dan mendapat perkenan mesyuarat Majlis Raja-raja kali ke-247 pada 11 Oktober
2017. Dasar ini masih diteruskan dengan penyediaan pelan tindakan DPTN 2.0. Pelan ini
disediakan dengan kerjasama pihak berkuasa agama negeri, agensi kerajaan berkenaan
dan persatuan tahfiz. Dasar Pendidikan Tahfiz Negara memfokuskan lima teras utama.

Pertama, memantapkan undang-undang dan _ penguatkuasaan melalui
pemantauan, pematuhan oleh pihak berkuasa agama negeri terhadap enakmen dan
peraturan yang berkuat kuasa di negeri masing-masing.
