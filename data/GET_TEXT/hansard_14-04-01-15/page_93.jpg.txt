DR.07.10.2021 85

Untuk makluman Yang Berhormat Permatang Pauh, Yang Berhormat Petaling
Jaya dan Yang Berhormat Kubang Pasu, kaedah mengukur kemiskinan akan terus
ditambah baik dalam memastikan keberkesanan inisiatif pembasmian kemiskinan. Kita
sudah pun mempunyai Indeks Kemiskinan Pelbagai Dimensi (MPI) yang mempunyai
empat dimensi dan 11 indikator. Insya-Allah, kita akan tambah baik untuk memasukkan
mengambil kira ketersediaan jalur lebar, akses peranti digital, sebagai contoh.

Tuan Yang di-Pertua, Yang Berhormat Parit dan Yang Berhormat Setiu
menyentuh penyelarasan pangkalan data kemiskinan untuk membolehkan bantuan yang
lebih berkesan disampaikan kepada kumpulan sasar. Pangkalan data berkaitan
pembasmian kemiskinan dan perkhidmatan sosial akan bersepadu melalui inisiatif
bernama pangkalan data perlindungan sosial (PDPS) untuk menghapuskan pertindihan
serta ralat kemasukan dan juga penyisihan penerima bantuan.

Analisis data raya dan dasar yang berpandukan data juga akan diguna untuk
menambah baik program basmi kemiskinan. Sehingga kini, sebanyak 167 program
merentasi semua kementerian dan jabatan melibatkan sejumlah 13.7 juta penerima
bantuan dengan nilai bantuan sebanyak RM28.6 bilion sudah dikenal pasti. PDPS yang
saya maksudkan tadi akan dilancarkan oleh Yang Amat Berhormat Perdana Menteri,
insya-Allah, pada bulan November akan datang dan ini akan menambah baik kaedah kita
menangani kumpulan sasar golongan miskin.

01710

Dr. Maszlee bin Malik [Simpang Renggam]: Yang Berhormat Menteri, Tuan
Yang di-Pertua. Masih lagi berkaitan kemiskinan. Kalau kita lihat kesan daripada
kemiskinan ini bukan hanya kepada ekonomi tetapi juga kepada kesihatan dan
pendidikan. Saya ada bawakan isu bagaimana dampak wabak ini kepada keluarga,
kepada anak-anak kepada kesihatan mereka, kepada pendidikan, kepada pengusaha
kantin dan juga pembekal-pembekal makanan basah.

Maka saya telah mencadangkan supaya dia adakan Program Sarapan Pagi
Percuma (PSP 2020) di sekolah-sekolah rendah sepertimana kalau kita lihat negara-
negara maju, Jepun, Finland telah melakukannya dan memberikan impact yang positif
jangka masa panjang untuk anak-anak, untuk perkembangan generasi baharu dan juga
untuk pengusaha-pengusaha kantin yang teruk dihenyak dampak wabak COVID-19.

Jadi, saya berharap supaya PSP 2020 ini dapat direalisasikan di dalam
Rancangan Malaysia Ke-12. Terima kasih Tuan Yang di-Pertua, terima kasih Yang
Berhormat Menteri.

Dato’ Sri Mustapa bin Mohamed: Terima kasih Yang Berhormat Simpang
Renggam atas cadangan tersebut. Seperti yang kita sedia maklum, untuk kumpulan B40
sudah pun ada Rancangan Makanan Tambahan yang dimaksudkan Simpang Renggam
untuk seluruh — ini sudah pasti perlu kajian lebih lanjut. Tuan Yang di-Pertua, saya
teruskan...

Dr. Maszlee bin Malik [Simpang Renggam]: Yang Berhormat Menteri ini bukan
untuk B40 sahaja, tetapi kita tahu sekarang ini B40 sudah makin melebar ikut statistik
DOSM dan juga untuk M40 juga turut terjejas. Ini bukan RMT. Ini program yang baharu,
untuk pembangunan generasi baharu, selaras dengan konsep Keluarga Malaysia dan
Rancangan Malaysia Ke-12. Terima kasih Tuan Yang di-Pertua.

Dato’ Sri Mustapa bin Mohamed: Terima kasih atas cadangan tersebut. Tuan
Yang di-Pertua, berhubung cadangan Yang Berhormat Igan, program basmi kemiskinan
dan desa di Sabah dan Sarawak Kerajaan Persekutuan sentiasa kerjasama erat dengan
kerajaan negeri untuk melaksanakan beberapa program termasuklah Program Khas Anak
Negeri untuk bumiputera Sabah dan Sarawak. Untuk tahun ini di Sarawak di bawah
program ini RM36 juta diperuntukkan khusus untuk program ini dan bagi Sabah pula RM47
juta diperuntukkan, Tuan Yang di-Pertua.

Seterusnya saya pergi kepada isu agenda pemerkasaan bumiputera dibangkitkan
oleh 16 orang ahli Yang Berhormat, Yang Berhormat Port Dickson, Yang Berhormat Teluk
Intan, Yang Berhormat Muar, Yang Berhormat Semporna, Yang Berhormat Jerlun, Yang
