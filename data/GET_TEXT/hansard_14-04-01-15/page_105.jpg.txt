DR.07.10.2021 97

Tuan Yang di-Pertua: Ya.

Tuan Haji Ahmad bin Hassan [Papar]: Terima kasih Tuan Yang di-Pertua dan
juga terima kasih kepada Yang Berhormat Menteri kerana memberi peluang kepada saya.
Tadi Yang Berhormat Menteri ada menyentuh tentang Sabah Economic Development and
Investment Authority (SEDIA) yang mana tujuannya ialah tidak lain dan tidak bukan ialah
untuk memberi peluang pekerjaan, pelaburan dan juga pelancongan serta untuk menjana
pekerjaan. Akan tetapi apa yang kita lihat di Sabah ini hari demi hari, ramai graduan yang
tidak dapat mencari kerja. Jadi di Sabah juga adalah merupakan salah satu dari negeri
yang tertinggi di mana graduan tidak dapat mencari kerja.

Kedua, apa yang saya ingin katakan di sini, selama kita di dalam menjana
peluang-peluang untuk pekerjaan, berapakah dana dan peruntukan yang telah diberikan
oleh Kerajaan Persekutuan kepada Sabah untuk SEDIA? Terima kasih.

Tuan Yang di-Pertua: Terima kasih. Yang Berhormat Menteri hendak jawab atau
hendak dengar Yang Berhormat Bayan Baru dulu? Okey akhir sekali Yang Berhormat
Bayan Baru.

Tuan Sim Tze Tzin [Bayan Baru]: Terima kasih Tuan Yang di-Pertua dan terima
kasih Yang Berhormat Menteri. Dalam perbahasan saya, saya bangkitkan tentang isu
Malaysia semakin menjadi sebuah negara consumer di mana daripada semua
handphones, peralatan, semuanya made in China atau negara-negara lain. Akan tetapi
made in Malaysia itu, produk-produk made in Malaysia semakin merosot. Jadi saya mohon
Yang Berhormat Menteri penjelasan bagaimana kita made in Malaysia great again?
Terima kasih.

Tuan Yang di-Pertua: Terima kasih. Yang Berhormat Menteri. Akhir sekali ya.

Dato’ Sri Mustapa bin Mohamed: Mengenai Yang Berhormat Papar, saya akan
jawab secara bertulis jumlah peruntukan kepada SEDIA dalam tempoh sejak 10 tahun
SEDIA ditubuhkan. Masalah pengangguran kita sedia maklum, ini masalah global dan
juga di Malaysia pun bermasalah dan kita cuba tanganinya.

Mengenai to make Malaysia great again ini, saya hendak maklumkan di bawah
Pemacu Perubahan 11 meningkatkan pembangunan inklusif termasuklah untuk
meningkatkan teknologi ini. Salah satu daripada fokus kita ialah untuk membangunkan
teknologi tempatan. /nsya-Allah ini akan dapat kita jayakan dengan usaha gigih oleh
MOSTI khususnya dan jabatan-jabatan kerajaan lain.

Terima kasih Tuan Yang di-Pertua sekali lagi dan saya ucapkan terima kasih juga
kepada Yang Berhormat yang memberi pandangan. Mana-mana yang baik itu sudah pasti
kita akan ambil perhatian. Terima kasih. Assalamualaikum warahmatullahi wabarakatuh.
[Tepuk]

Tuan Yang di-Pertua: Waalaikumussalam. Terima kasih. Ahli-ahli Yang
Berhormat, sekarang tamatlah jawapan-jawapan Menteri di dalam perbahasan untuk Usul
Rancangan Malaysia Ke-12.

Ahli-ahli Yang Berhormat, sekarang saya kemukakan masalah kepada Majlis bagi
diputuskan. Masalahnya ialah bahawa Usul Pembentangan Rancangan Malaysia Ke-12
oleh Yang Amat Berhormat Perdana Menteri seperti yang tertera dalam Aturan Urusan
Mesyuarat hari ini di bawah Perkara 1 hendaklah disetujukan.

[Usul dikemuka bagi diputuskan; dan disetujukan]
[Tepuk]

Terima kasih semua. Ahli-ahli Yang Berhormat, dengan itu Mesyuarat Dewan hari
ini ditangguhkan sehingga jam 10 pagi hari Isnin, 11 Oktober 2021. Assalamualaikum
warahmatullahi wabarakatuh dan salam sejahtera.

[Dewan ditangguhkan pada pukul 5.49 petang]
