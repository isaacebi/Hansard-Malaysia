46 DR.07.10.2021

mengambil peluang ini untuk menyeru lebih banyak pelaburan ke Labuan baik dari dalam
negara ataupun antarabangsa terutama dalam sektor perkhidmatan kewangan.

Pasca pemulihan pandemik COVID-19. Ingin juga saya utarakan bahawa Labuan
merupakan kawasan pertama di Malaysia yang telah mencapai kadar vaksinasi dewasa
sebanyak 90 peratus dan mencapai fasa 4 dalam Pelan Pemulihan Negara. Kejayaan ini
dapat dicapai hasil usaha pelbagai pihak terutamanya yang telah diterajui oleh
Kementerian Wilayah Persekutuan dan agensi melalui Pusat Penyelarasan Pengurusan
COVID-19 Wilayah Persekutuan dan juga Jawatankuasa Pengurusan Bencana Daerah.
Oleh itu saya ingin mengucapkan tahniah kepada seluruh warga Wilayah Persekutuan
kerana mencapai kejayaan ini dan semuanya adalah gagah, hebat dan perkasa.

Peruntukan Perbadanan Labuan. Kementerian mengambil maklum akan
keperluan peruntukan Perbadanan Labuan secara tahunan. Kementerian sentiasa
menyokong dan berusaha bersama-sama dengan Perbadanan Labuan dalam menambah
peruntukan di mana yang perlu terutama yang akan memberi impak positif kepada
sosioekonomi Labuan.

Yang Berhormat Batu telah memberi beberapa ulasan mengenai keadaan jalan
raya yang berlopak teruk dan berbahaya di Kuala Lumpur. Yang Berhormat, untuk
makluman DBKL sentiasa memantau keadaan jalan raya di Kuala Lumpur terutamanya
berdekatan projek pembangunan, kawasan jalan utama serta kawasan tumpuan utama
untuk memastikan keadaan jalan raya diturap dan dibaiki.

Saya telah berbincang dengan DBKL dan mengarahkan agar mana-mana aduan,
rungutan dan makluman mengenai kerosakan jalan hendaklah diambil tindakan segera
dalam masa 24 jam. Yang Berhormat boleh hubungi Yang Berhormat Menteri, 019-
4545111. Yang Berhormat boleh menghubungi Timbalan Menteri 019-6524444 atau Yang
Berhormat boleh menghubungi Datuk Bandar 016-2068883. Kami bersiap siaga 24 jam.
[Tepuk]

Tuan P. Prabakaran [Batu]: /[Bangun]

Tuan Sabri bin Azit [Jerai]: Hebat.

Dato’ Seri Dr. Shahidan bin Kassim: Rakyat Malaysia boleh hubungi. Bagi yang
baru datang Kuala Lumpur, terjumpa jalan berlopak dan berbahaya hubungi dan kita akan
ambil tindakan dalam masa 24 jam. Kita hendak jadi yang terbaik di Malaysia dan
dunialah. Thank you.

Tuan P. Prabakaran [Batu]: Yang Berhormat Menteri, saya ada cadangan
sedikit. Terima kasih kepada Yang Berhormat Menteri berani bagi telephone number
kepada masyarakat Malaysia untuk hubungi dan dalam 24 jam boleh ambil tindakan.
Terima kasih atas lawatan Yang Berhormat Menteri ke PPR Intan Baiduri untuk melawat
kebun ataupun urban farming. Saya harap saya juga kena pujilah Yang Berhormat Menteri
apabila mengajak Ahli-ahli Parlimen kawasan tersebut untuk melawat apabila Yang
Berhormat Menteri membuat lawatan. Saya harap perkara ini berlaku di Parlimen-
parlimen lain juga untuk mengajak Ahli-ahli Parlimen apabila Yang Berhormat Menteri
turun supaya kita boleh bangkitkan pelbagai masalah.

Berkaitan dengan topik jalan raya, saya rasa perkara ini wajib untuk dilakukan
oleh DBKL untuk memantau bukan sahaja jalan raya tetapi pembangunan di sekitar.
Sebab punca utama jalan semakin teruk adalah daripada kenderaan-kenderaan daripada
construction, daripada pembinaan. So, apabila construction site yang tidak mematuhi
regulation, jadilah macam ini. Contoh di Jalan Sentul, jalan utama yang walaupun DBKL
banyak kali turap tetapi masalah itu kerap kali berlaku. Ini punca daripada pembangunan-
pembangunan yang pesat sekitar.

Ada juga satu kilang batching plant cement, kilang simen di kawasan situ di mana
dalam satu kilometer radius ada tujuh buah sekolah dan jalan di sekitar situ selalu rosak.
So saya harap Yang Berhormat Menteri memantau keadaan pembinaan dan memastikan
tiada kilang di Sentul. Sekarang ada kilang simen. Terima kasih Yang Berhormat Menteri.

Timbalan Yang di-Pertua [Dato’ Mohd Rashid Hasnon]: Terima kasih. Yang
Berhormat Menteri, masa telah menunjukkan jam 1.00. Boleh tangguh ke 2.30 petang?
