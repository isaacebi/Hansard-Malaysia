DR.07.10.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Khamis, 7 Oktober 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

Tuan Yang di-Pertua: Assalamualaikum warahmatullahi wabarakatuh. Yang
Berhormat Bagan.

Tuan Lim Guan Eng [Bagan]: Ya, terima kasih Tuan Yang di-Pertua. Saya
merujuk kepada standing order yang saya bangkitkan dua hari lepas, iaitu 36(12)
berkaitan dengan cabaran Yang Berhormat Menteri Pengangkutan untuk berdebat
dengan saya berkaitan dengan Dasar Pengecualian Kabotaj ke atas pembaikan
submarine cable yang telah menjejaskan pelaburan RM15 bilion. Hari ini kita lihat surat
khabar bahawa Dr. Rais Hussin, Pengerusi MDEC telah pun letak jawatan kerana beliau
cakap beliau tidak mahu jadi 'Yes Man’.

Saya harap perkara ini boleh dirujuk semula supaya perbahasan boleh diadakan
sepertimana yang dia cabar sama saya. Saya cadangkan diadakan pada 23 Oktober
2021, hari Sabtu dan logistik ini akan diuruskan oleh Yang Berhormat Bangi, Dr. Ong Kian
Ming. Terima kasih.

Tuan Yang di-Pertua: Terima kasih Yang Berhormat Bagan. Saya berjanji itu hari
saya akan follow-up perkara ini. Saya telah bawakan perkara ini ke Yang Berhormat
Menteri, perhatian Yang Berhormat Menteri. Yang Berhormat Menteri telah beri feedback
berikut, ya.

Beliau kata, beliau sedia menanti dan tidak akan lari. Yang Berhormat Menteri
mengatakan bahawa setelah Kabinet memuktamadkan Dasar Pengecualian Kabotaj
dalam bulan ini, maka beliau akan mengaturkan tarikh yang sesuai untuk membicarakan
dan mengupas isu ini bersama Yang Berhormat Bagan, di mana-mana saluran TV atau
mana-mana rangkaian media di dalam bahasa kebangsaan. So, itu yang beliau
nyatakanlah, maka saya beritahu sekarang. Terima kasih.

Kita teruskan kepada waktu pertanyaan-pertanyaan Yang Berhormat Menteri.
Saya ingin menjemput Yang Berhormat Machang. Silakan.

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Ahmad Jazlan bin Yaakub [Machang] minta Menteri Perumahan dan
Kerajaan Tempatan menyatakan jumlah keseluruhan projek perumahan terbengkalai
mengikut pecahan negeri sehingga tahun 2021 dan apakah punca sebenar ia berlaku
serta apakah penyelesaian kementerian terhadap perkara ini.

Menteri Perumahan dan Kerajaan Tempatan [Dato’ Sri Reezal Merican bin
Naina Merican]: Baik. Bismillahi Rahmani Rahim. Assalamualaikum warahmatullahi
wabarakatuh dan salam sejahtera. Terima kasih kepada Yang Berhormat Machang.

Untuk makluman Yang Berhormat, sehingga 30 September 2021, sebanyak 79
projek perumahan swasta meliputi 17,724 unit rumah telah disahkan sebagai terbengkalai
