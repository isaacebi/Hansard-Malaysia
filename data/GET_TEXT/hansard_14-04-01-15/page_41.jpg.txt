DR.07.10.2021 33

12.05 tgh.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Tuan Yang di-Pertua. Bismillahi Rahmani Rahim. Assalamualaikum
warahmatullahi wabarakatuh dan salam sejahtera, salam Keluarga Malaysia. Tuan Yang
di-Pertua, terlebih dahulu izinkan saya merakamkan ucapan setinggi-tinggi terima kasih di
atas keprihatinan seramai tujuh orang Ahli-ahli Yang Berhormat yang telah membahaskan
isu-isu berkaitan Kementerian Pembangunan Usahawan dan Koperasi (MEDAC)
sepanjang tempoh perbahasan pada kali ini.

Pertama, Yang Berhormat Parit telah mengemukakan pertanyaan mengenai
strategi baharu di bawah Dasar Keusahawanan Nasional. Untuk makluman Ahli-ahli Yang
Berhormat, Dasar Keusahawanan Nasional 2030 (DKN 2030) telah menggariskan enam
teras strategi seperti berikut:

(i) membudayakan keusahawanan dalam segenap _lapisan
masyarakat;

(ii) mengoptimumkan sistem kawal selia dan capaian kepada
pembiayaan kewangan;

(iii) merangsang pembangunan keusahawanan bersepadu dan
holistik;

(iv) memacu pertumbuhan ekonomi melalui perusahaan berasaskan
inovasi;

(v) memantapkan keupayaan dan prestasi perusahaan mikro, kecil

dan sederhana (PMKS)—istilah baharu ini; dan
(vi) mengantarabangsakan perusahaan pertumbuhan tinggi.

Di samping itu, aspirasi DKN 2030 ini juga akan diselaraskan dengan
pelaksanaan RMKe-12 seperti mana yang telah diumumkan oleh Yang Amat Berhormat
Perdana Menteri baru-baru ini. Yang Berhormat Parit juga telah memohon penjelasan
berkenaan bantuan kepada pengusaha baharu PMKS yang memulakan perniagaan.
Untuk makluman Yang Berhormat, MEDAC telah pun menyediakan pembiayaan khusus
kepada perusahaan mikro, kecil dan sederhana (PMKS) termasuk pengusaha baharu
melalui agensi-agensi MEDAC seperti berikut:

(i) melalui TEKUN Nasional. Pembiayaan kepada usahawan
informal dengan nilai pembiayaan sehingga RM10,000;

(ii) pembiayaan kepada usahawan mikro dengan nilai pembiayaan
RM100,000;

(iii) Amanah_Ikhtiar pula menyediakan pembiayaan kepada
usahawan mikro dengan nilai pembiayaan sehingga RM30,000;

(iv) SME Bank juga menyediakan pembiayaan kepada PKS dengan
nilai pembiayaan sehingga RM500,000;

(v) Bank Rakyat pula menyediakan pembiayaan kepada PKS
dengan nilai pembiayaan sehingga RM1 juta; dan

(vi) Perbadanan Usahawan Nasional Berhad (PUNB) pula
menyediakan pembiayaan minimum RM100,000 sehingga
RM100 juta.

Yang Berhormat Parit juga telah memohon penjelasan mengenai geran bagi
memulihkan peniaga PMKS yang telah “gulung tikar’ tetapi masih bersemangat untuk
meneruskan perniagaan masing-masing. Untuk makluman Yang Berhormat, MEDAC
telah pun menyediakan skim pembiayaan kepada usahawan PMKS yang gulung tikar
untuk memulihkan semula perniagaan mereka, di antaranya seperti berikut;
