70 DR.07.10.2021

Kedua, mewujudkan model institut tahfiz. Ini dapat dilihat pada Darul Quran
JAKIM, maahad tahfiz kerajaan negeri dan sekolah di bawah KPM yang merupakan model
terbaik kepada institusi tahfiz swasta.

Ketiga, mewujudkan kurikulum pendidikan tahfiz yang sesuai dengan pendidikan
arus perdana dan menggalakkan institusi tahfiz-tahfiz swasta melaksanakan Kurikulum
Bersepadu Tahfiz (KBT) ataupun Kurikulum Bersepadu Dini (KBD) atau pensijilan TVET
bagi memastikan pelajar tahfiz dapat meneruskan pengajian ke peringkat yang lebih
tinggi.

Keempat, memperkasa tadbir urus institusi tahfiz dengan menyarankan institusi
tahfiz swasta menyediakan program bagi meningkatkan kemahiran pengurusan dan
pedagogi di kalangan guru tahfiz dan pengurus tahfiz. JAKIM dengan kerjasama Institut
Pendidikan Guru Malaysia (IPGM) dan Institut Aminuddin Baki (IAB) telah mengorak
langkah melaksanakan latihan-latihan kepada kumpulan sasar berkenaan.

Kelima, mewujudkan sistem pengiktirafan dan pensijilan bagi institusi tahfiz
dengan mewujudkan Jawatankuasa Akreditasi Tahfiz (JAT) di bawah LEPAI yang sedang
membangunkan standard pengiktirafan institusi dan huffaz yang akan menjadi panduan
dalam proses pengiktirafan tersebut. Secara keseluruhannya, pelaksanaan pelan ini
dipantau melalui Jawatankuasa Pelaksana dan dilaporkan dalam persidangan Lembaga
Penasihat Penyelaras Pelajaran dan Pendidikan Islam (LEPAI) secara berkala.

Tuan Yang di-Pertua, Yang Berhormat Pokok Sena telah menggesa agar
kerajaan menyegerakan bantuan untuk membantu pusat-pusat tahfiz yang hampir mati
akibat pandemik COVID-19. Untuk pengetahuan Yang Berhormat, pandemik COVID-19
yang melanda seluruh dunia telah memberi impak yang besar kepada semua sektor
termasuk sektor pendidikan. Justeru, kerajaan telah memperkenalkan pelbagai inisiatif
bagi membantu kelangsungan pengoperasian institut pendidikan di negara ini termasuk
institut tahfiz swasta yang berdaftar dengan pihak berkuasa agama negeri.

Antaranya diperkenalkan pengajaran dan pembelajaran di rumah (PdPR) bagi
membolehkan institusi berkenaan terus dapat beroperasi dalam norma_ baharu.
Berdasarkan maklumat yang disahkan oleh pihak berkuasa agama negeri, hakikatnya
penutupan institusi tahfiz swasta berdaftar adalah hanya bersifat sementara bagi
mematuhi arahan kerajaan supaya rantaian jangkitan wabak COVID-19 dapat diputuskan.
Namun begitu, tidak dinafikan terdapat institusi yang berhadapan dengan kemerosotan
sumber kewangan impak daripada pandemik ini.

Pada tahun 2021, kerajaan sekali lagi menyediakan peruntukan one-off RM100
juta bagi tujuan selenggara dan naik taraf institusi pendidikan Islam di bawah
penyelarasan Lembaga Penasihat Penyelarasan Pelajaran dan Pendidikan Islam (LEPAI)
merangkumi sekolah agama.

Tuan Ahmad Tarmizi bin Sulaiman [Sik]: Yang Berhormat Menteri, Sik mohon
pencerahan berkaitan dengan Dasar Tahfiz Negara. Terima kasih Yang Berhormat
Menteri dan Tuan Yang di-Pertua. Dalam sesi Parlimen yang lalu dimaklumkan bahawa
perancangan sedang dibuat oleh pihak JAKIM untuk menubuhkan Universiti Al-Quran
Malaysia iaitu dalam pelannya mengangkat kedudukan Darul Quran yang sedang
berlangsung ketika ini. Jadi adakah pihak Yang Berhormat Menteri akan meneruskan
perancangan untuk menubuhkan Universiti Al-Quran Malaysia ini? Terima kasih.

01620

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sik.

Datuk Seri Panglima Abdul Azeez bin Abdul Rahim [Baling]: Yang Berhormat
Menteri, lepas Yang Berhormat Sik, Baling lah. Dua beradik. Boleh ya? Sat, sikit sahaja.
Pertama sekali syabas dan tahniahlah saya sebutkan kepada Yang Berhormat Menteri
Undang-undang tadi. RCI Tabung Haji. Bolehkah Yang Berhormat Menteri menjelaskan
dalam Dewan yang mulia ini, apakah status perkembangan yang terbaru berkaitan
dengan RCI Tabung Haji? Kalau Yang Berhormat ada jawapan, kalau tak ada, bagi secara
bertulis pun tak apa. Terima kasih Yang Berhormat Menteri.
