66 DR.07.10.2021

orang itu tentang siasatan, pemeriksaan atau pengauditan itu kepada Ketua Audit Negara.
Bagi maksud itu boleh membuat perkiraan bagi pembayaran apa-apa fi.

Secara ringkas, seksyen ini mengatakan Ketua Audit Negara boleh melantik audit
luar untuk menyelidik mana-mana kes pengauditan dalaman mana-mana jabatan dan
mana-mana kementerian. Tuan Yang di-Pertua, berdasarkan seksyen ini Ketua Audit
Negara boleh melantik firma audit luar. Maknanya, apa yang dicadangkan oleh Yang
Berhormat Langkawi itu telah ada dalam sistem pengauditan itu sendiri.

Apa yang dipraktikkan sekarang, firma pengauditan dilantik untuk menjalankan
pengauditan penyata kewangan agensi kerajaan. Pelantikan tersebut dilakukan secara
bertulis dengan menandatangani perjanjian di antara kedua-dua pihak. Perjanjian yang
ditandatangani tersebut menyatakan terma tertentu dengan jelas. Walau bagaimanapun,
laporan akhir dan sijil atas penyata kewangan agensi badan berkanun masih ditangani
oleh Ketua Audit Negara.

Maknanya, pengauditan boleh dibuat oleh luar tetapi masih dicountersign oleh
pihak Ketua Audit Negara. Sebelum Ketua Audit Negara menandatangani sijil pegawai,
Jabatan Audit Negara lebih dahulu meneliti dan menyemak laporan yang disediakan oleh
pihak firma audit luar. Jadi dua kerja lah Tuan Yang di-Pertua sebenarnya. Sudah diaudit,
Ketua Audit Negara mengaudit auditor itu lagi sebelum ditandatangani pensijilannya.

Terdapat juga keadaan di mana hasil semakan pegawai Jabatan Audit Negara
didapati penemuan firma audit luar ini tidak menyeluruh dan beberapa ketidakpatuhan
terhadap standard perakaunan tidak dilaporkan.

01600

Ini menunjukkan bahawa terdapat keadaan di mana juruaudit awam lebih baik
daripada juruaudit luar. Oleh itu, Jabatan Audit Negara berpendapat tidak perlu
pengauditan kedua dijalankan oleh pihak audit luar kecuali dalam pengauditan aspek-
aspek tertentu yang khusus sahaja.

Yang Berhormat Kota Raja mencadangkan agar siasatan kes rasuah berprofil
tinggi yang dijalankan oleh SPRM perlu secara menyeluruh dan didedahkan kepada
umum. SPRM menjalankan siasatan terhadap mana-mana individu atas apa-apa
kesalahan di bawah Akta SPRM 2009 dengan bebas, telus, profesional serta sentiasa
memelihara kerahsiaan sesuatu maklumat atas siasatan sesuatu kes selaras dengan
peruntukan seksyen 29(4), Akta SPRM 2009. Justeru itu, mana-mana kes yang masih
dalam siasatan SPRM, tidak boleh didedahkan kepada umum sebagai langkah kawalan
dalam bagi memastikan tidak berlaku sebarang kebocoran atau pendedahan maklumat.

Untuk makluman Yang Berhormat juga, pada peringkat praperbicaraan,
pendakwaan dikehendaki membekalkan salinan laporan maklumat dokumen yang akan
dikemukakan bagi sebahagian daripada bukti pendakwaan serta kenyataan bertulis fakta
yang memihak kepada pihak pembelaan. Ini adalah selaras dengan seksyen 51A, Kanun
Prosedur Jenayah. Saya— masa sudah habis tapi saya masih ada setengah, belum
sampai setengah, Tuan Yang di-Pertua. Jadi, saya minta panduan.

Timbalan Yang di-Pertua [Dato’ Mohd Rashid Hasnon]: Perlu berapa minit
lagi? Saya bagi lima minit lagi kemudian rumuskan.

Dato’ Sri Dr. Haji Wan Junaidi bin Tuanku Jaafar: Terima kasih Tuan Yang di-
Pertua. Yang Berhormat Tampin membangkitkan:

(i) kerajaan  memperkasakan penguasaan SPRM _ agar
diperkukuhkan bagi mengelakkan penyelewengan;

(ii) mencadangkan agar syllabus berkaitan pencegahan rasuah
dimasukkan seawalnya pendidikan prasekolah dan;

(iii) adakah kerajaan meletakkan tanda aras yang jelas bagi
menurunkan skor indeks rasuah.

Tuan Yang di-Pertua, memperkasakan SPRM. Kerajaan komited dalam usaha
menangani rasuah, memperbaiki integriti dan melaksanakan urus tadbir yang baik.
