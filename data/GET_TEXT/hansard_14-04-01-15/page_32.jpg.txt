24 DR.07.10.2021

Jadi untuk Yang Berhormat untuk mereka ini, kita di peringkat kementerian memudahkan.
Kalau dahulu untuk memohon melalui TEKUN Nasional sama ada yang berlesen ataupun
tidak berlesen kita memerlukan 10 hingga 17 dokumen. Kita hendak salinan KP, kita
hendak salinan lesen, kita hendak gambar premis, kita hendak salinan akaun, kita hendak
salinan bil utiliti termasuk peta lokasi.

Akan tetapi kali ini dalam keadaan darurat, dalam keadaan kerajaan perlu bantu
usahawan, kita daripada 10 dokumen kita kurangkan kepada tiga sahaja. Pertama, perlu
kad pengenalan pemohon, yang kedua kita perlu salinan akaun terkini dan ketiga perlu
pengesahan, pengesahan dia adalah peniaga sama ada pengesahan daripada persatuan
penjaja ataupun persatuan penduduk ataupun daripada Jawatankuasa Penganjur Pasar
Malam dan sebaginya. Cukup tiga dokumen untuk diberi kelulusan antara RM1,000
hingga RM10,000.

Kita di Kementerian untuk memudahkan lagi daripada permohonan 14 hari kita
turunkan kepada tujuh hari bekerja dan untuk disburse untuk penyaluran, dua hari bekerja
selepas usahawan menandatangani surat setuju untuk menerima pembiayaan daripada
TEKUN Nasional. Maka dengan itu Yang Berhormat terima kasih dan ini tolong uar-
uarkanlah kepada semua Yang Berhormat kepada peniaga-peniaga yang saya sebut
macam Makcik Kiah, Madam Lee, Haji Salleh yang tidak ada SSM untuk pergi ke TEKUN
Nasional dan kita boleh bantu mereka melalui kosong interest antara RM1,000 hingga
RM10,000. Terima kasih Yang Berhormat.

Tuan Yang di-Pertua: Ya, Yang Berhormat Baling. Yang Berhormat Baling
sudah tunggu lama.

Datuk Seri Panglima Abdul Azeez bin Abdul Rahim [Baling]: Terima kasih
Tuan Yang di-Pertua, terima kasih Yang Berhormat Timbalan Menteri. Jawapan cukup
menyeluruh. Saya yakin Menteri dan Timbalan Menteri orang yang berpengalaman dalam
kementerian tersebut. Saya yakin insya-Allah akan berjaya.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Apa yang disebutkan oleh Yang Berhormat Timbalan Menteri tadi berkaitan
dengan pakej-pakej dan inisiatif-inisiatif TEKUN dan apa yang sahabat saya Yang
Berhormat Wangsa Maju tanya tadi betul-betul on point. Isu dia adalah kita sekarang ini
memang sudah ada— aspek latihan Yang Berhormat sudah buat. Jadi kita mesti ada satu
platform Yang Berhormat di bawah kerajaan dan sekarang ini macam Lazada, Shopee,
mereka semua sudah hebat.

Jadi kita perlukan sesuatu platform di bawah kerajaan yang mana kita sedang
wujudkan ini untuk memastikan semua mereka yang Yang Berhormat sebut tadi Mak Cik
Kiah, Madam Lee semua itu dapat bersama-sama mereka tahu di mana dia hendak
google, dia hendak masuk dia boleh daftar untuk mendapatkan sistem ini. Itu yang
penting.

Keduanya saya setuju dgn Yang Berhormat Wangsa Maju tadi, apalah salah
kiranya kita wakil-wakil rakyat yang mengenali. Kita ada 220 wakil rakyat di Dewan yang
mulia ini. Kita kenal rakyat kita, kita tahu mereka siapa. Adakah keupayaan mereka ada
untuk berniaga? Kalaulah surat sokongan kami itu boleh diterima pakai untuk
memendekkan all the red tape.

Kita sudah kaji, sudah siasat pegawai kami sudah pergi ke rumah dia sudah tahu,
dia sole proprietorship pun tidak ada, sendirian berhad pun tidak ada, akaun pun tidak
ada, tetapi Ahli-ahli Parlimen kita tolong rakyat tersebut dan memberi surat sokongan.
Saya harap Yang Berhormat Kementerian Yang Berhormat boleh mengambil kira
sokongan kami ini untuk terus-menerus membantu mereka yang memerlukan kerana
Yang Berhormat sudah buat banyak. Di bawah TEKUN ini berpuluh-puluh juta tadi Yang
Berhormat sebut tadi.
