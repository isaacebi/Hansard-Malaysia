42 DR.07.10.2021

12.39 tgh.

Menteri Wilayah Persekutuan [Dato’ Seri Dr. Shahidan bin Kassim]:
Bismillahi Rahmani Rahim. Assalamualaikum warahmatullahi wabarakatuh. Tuan Yang
di-Pertua, saya mengucapkan terima kasih kepada Yang Berhormat Beaufort, Yang
Berhormat Labuan, Yang Berhormat Kinabatangan, Yang Berhormat Pontian, Yang
Berhormat Batu, Yang Berhormat Bukit Bintang dan Yang Berhormat Seputeh yang
menyentuh isu Kementerian Wilayah Persekutuan.

Dalam membahaskan Rancangan Malaysia Ke-12 ini, suka saya memaklumkan
terlebih dahulu bahawa dalam tempoh Rancangan Malaysia Ke-11 yang lepas, ketiga-tiga
Wilayah Persekutuan telah berjaya mencatat pertumbuhan ekonomi yang melebihi purata
nasional sebanyak 2.7 peratus setahun. Kuala Lumpur dan Putrajaya telah mencatatkan
pertumbuhan sebanyak 3.6 peratus setahun, manakala Labuan mencatat pertumbuhan
setinggi sebanyak 4.8 peratus setahun.

Malah, Wilayah Persekutuan Kuala Lumpur dan Putrajaya merupakan
penyumbang yang kedua terbesar kepada pertumbuhan ekonomi negara pada tahun
2020 dengan sumbangan setinggi sebanyak 16 peratus.

01240

Pertumbuhan ini dipacu terutamanya oleh sektor perkhidmatan di Wilayah
Persekutuan. Bagi memastikan kesinambungan kejayaan ini, Kementerian Wilayah
Persekutuan telah menerapkan Gagasan Wilayah Persekutuan wilayah prihatin dan sihat
melalui konsep “Our City, Our Home”. Konsep ini selari dengan objektif “Keluarga
Malaysia— Makmur, Inklusif, Mampan” di bawah Rancangan Malaysia Ke-12 serta
Wawasan Kemakmuran Bersama 2030. Semangat Wilayah Persekutuan wilayah prihatin
dan sihat menjadi teras penyampaian perkhidmatan kementerian ini.

Kementerian sentiasa prihatin terhadap kebajikan rakyat di Wilayah Persekutuan.
Prihatin terhadap pembangunan infrastruktur serta pemerkasaan ekonomi di Wilayah
Persekutuan. Prihatin terhadap pembangunan mampan dengan memberi fokus kepada
pemeliharaan alam sekitar dan prihatin terhadap tahap kesihatan dan sistem penjagaan
kesihatan warga Wilayah Persekutuan agar mereka sihat dan produktif.

Tuan Yang di-Pertua, Kementerian Wilayah Persekutuan pada asalnya telah
menerima peruntukan pembangunan sebanyak RM750,465,000 bagi tahun 2021. Rolling
Plan Pertama, Rancangan Malaysia Ke-12 bagi melaksanakan 35 projek pembangunan
kesemuanya. Projek-projek ini terdiri daripada lima projek baharu dan 30 projek
sambungan.

Akan tetapi oleh kerana usaha kerajaan untuk membendung penularan COVID-
19, kementerian telah melaksanakan sekatan peruntukan sebanyak tiga kali. Sekarang ini
projek yang telah diluluskan ialah sebanyak RM419,307,640. Sebanyak 35 projek telah
diluluskan oleh Unit Perancang Ekonomi. Sebanyak dua projek telah siap sepenuhnya, 22
projek dalam pelaksanaan, 10 dalam proses perolehan dan satu projek dibatalkan.

Yang Berhormat Beaufort telah mengutarakan isu miskin bandar. Contohnya di
kalangan penduduk di projek perumahan rakyat (PPR) di Kuala Lumpur dan usaha
kementerian membangunkan taraf sosioekonomi mereka. Untuk makluman Yang
Berhormat sehingga 14 September 2021, statistik kemiskinan bagi Wilayah Persekutuan
secara keseluruhan dari Unit Penyelarasan Pelaksanaan, Jabatan Perdana Menteri (ICU
JPM) menunjukkan bahawa sebanyak 4,815 ketua isi rumah berstatus miskin tegar dan
5,617 ketua isi rumah berstatus miskin berbanding statistik Oktober 2020 iaitu 1,109 ketua
isi rumah berstatus miskin tegar dan 2,200 ketua isi rumah berstatus miskin.

Kementerian telah melaksanakan pelbagai inisiatif untuk meningkatkan
sosioekonomi golongan miskin bandar termasuk di PPR dan perumahan awam. Contoh
inisiatif-inisiatif yang telah dilaksanakan sehingga 30 September 2021 ialah Inisiatif
Wilayah Bebas Berniaga yang telah memanfaatkan seramai 4,305 peniaga berlesen di
Kuala Lumpur, 110 di Putrajaya dan 162 di Labuan. Program ini mula dilaksanakan pada
15 November 2020 dan akan dilanjutkan sehingga 20 Disember 2021. Kemungkinan
besar akan dilanjutkan lagi jika keadaan memerlukan.
