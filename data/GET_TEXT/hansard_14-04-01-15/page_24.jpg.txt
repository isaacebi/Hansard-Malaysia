16 DR.07.10.2021

Timbalan Menteri Pembangunan Luar Bandar Il [Datuk Haji Hasbi bin
Habibollah]: Bismillahi Rahmani Rahim. Terima kasih Tuan Yang di-Pertua, terima kasih
Yang Berhormat Tanjong Manis.

Untuk makluman Yang Berhormat, cadangan projek jalan yang menghubungkan
Kampung Paloh, Kampung Kedang, Rumah Panjang Berangan, dan Rumah Panjang
Stalun dengan jalan utama Sibu — Bandar Baru Tanjong Manis telah dipohon oleh
kementerian di bawah Rolling Plan Kedua, Rancangan Malaysia Kedua Belas tahun 2022
dengan tajuk ‘Projek Membina Jalan dari Kampung Paloh ke Tanjong Manis Bahagian
Mukah, Sarawak’.

Skop projek yang dipohon adalah membina jalan sepanjang 13 kilometer dengan
standard JKR R1 dan empat buah jambatan. Walau bagaimanapun, pelaksanaan projek
ini adalah tertakluk kepada kelulusan Unit Perancang Ekonomi. Saya juga memahami
bahawa kepentingan jalan ini merentasi Pulau Bruit, di mana ia akan bersambung dengan
sebuah jambatan daripada mainland Sarawak yang ditujukan untuk menyeberangi Batang
Paloh untuk sampai ke sini. Terima kasih.

Tuan Haji Yusuf bin Abd Wahab [Tanjong Manis]: Terima kasih Yang
Berhormat Timbalan Menteri atas perkhabaran yang mungkin menggembirakan penduduk
di kawasan tersebut. Seramai 2,000 lebih penduduk di kawasan tersebut dan juga lebih
ramai lagi yang sekarang ini sedang menonton dan menunggu jawapan daripada Yang
Berhormat Timbalan Menteri.

01100

Untuk makluman Yang Berhormat Timbalan Menteri, Kampung Paloh yang
disebutkan tadi merupakan kampung halaman saya. Selain projek jalan yang disebutkan
tadi, sebenarnya ada lagi projek-projek lain yang dipohon oleh saya di bawah Rancangan
Malaysia Ke-12 dan sebagainya. Jadi, bolehkah Yang Berhormat Timbalan Menteri
memberi maklum kepada saya, apakah juga projek-projek yang telah diluluskan oleh
kementerian KPLB untuk kawasan Parlimen Tanjong Manis. Terima kasih.

Tuan Yang di-Pertua: Terima kasih. Silakan.

Datuk Haji Hasbi bin Habibollah: Terima kasih Yang Berhormat Tanjong Manis.
Memang betul, memang ada projek-projek selain daripada projek yang telah dipohon oleh
Yang Berhormat. Projek-projek jalan luar bandar yang lain yang telah diluluskan di bawah
Parlimen Tanjong Manis adalah seperti berikut iaitu satu ialah membina Jalan Kampung
Nai, Kampong Tanjong Mupong, Kampung Bruit bahagian Mukah, Sarawak dengan kos
RM94,200,000 dan statusnya pada masa ini adalah pelantikan perunding.

Sebatang jalan lagi ialah Jalan Kampung Sedi-Sebako bahagian Mukah, Sarawak
yang bernilai RM60 juta, juga di bawah pelantikan perundingan statusnya dan sebatang
jalan lagi ialah Jalan Sentebu, Sare, Kampung Bukit Kinyau dan Jalan ‘Spur’ ke Bukit
Kinyau bahagian Sarikei, Sarawak yang berjumlah RM80 juta dan juga statusnya di bawah
perundingan, pelantikan perundingan. Semuanya ini berjumlah RM234,200,000. Ini
adalah projek-projek yang telah diluluskan.

Saya tahu dengan terbinanya Jambatan Sebatang Paloh pada masa ini yang
sedang dibina, menyambungkan ke Pulau Bruit iaitu Jambatan Sungai Paloh sepanjang
1.7 kilometer yang bernilai dekat RM300 juta di bawah Kerajaan Negeri Sarawak. Saya
yakin dengan terbinanya jambatan dan tersiapnya nanti jambatan jalan-jalan ini dan jalan
yang dipohon itu, maka insya-Allah saya rasa tempat Yang Berhormat Tanjong Manis
insya-Allah akan membawa perubahan kepada kawasan tersebut. Terima kasih.

Datuk Wira Dr. Mohd. Hatta bin Md. Ramli [Lumut]: Terima kasih Tuan Yang
di-Pertua. Lumut ingin bertanya kepada Menteri Pembangunan Luar Bandar mengenai
Tanjong Manis dan Pulau Beruit yang kita tahu adalah antara kawasan pengeluaran gula
apung yang tinggi di negeri Sarawak dan juga di Malaysia. Apakah perancangan
kementerian supaya industri ini dapat dibangunkan dengan tersusun dengan
pembahagian tapak-tapak industri ini kepada penduduk tempatan supaya ia menjadi satu
industri yang boleh meningkatkan ekonomi orang-orang di Tanjong Manis. Terima kasih.
