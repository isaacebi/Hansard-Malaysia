86 DR.07.10.2021

Berhormat Batu Gajah dan Yang Berhormat Parit Buntar telah membangkitkan mengenai
cadangan berkaitan penjualan saham atau syarikat bumiputera kepada bumiputera lain.

Perkara ini telah dijelaskan oleh Yang Amat Berhormat Perdana Menteri dan saya
juga telah memberi sedikit pencerahan. Seperti kita sedia maklum Dasar Ekonomi Baru
telah mensasarkan pencapaian pemilikan ekuiti korporat bumiputera adalah sekurang-
kurangnya 30 peratus. Itu dasar kita. Walau bagaimanapun sasaran ini masih belum
tercapai. Pemilikan ekuiti sektor korporat bumiputera berasaskan nilai pasaran tahun 2019
adalah hanya 17.3 peratus seperti yang telah dimaklumkan Perdana Menteri, bukan
bumiputera 25 peratus, asing 45.5 peratus dan nominee 12.3 peratus.

Dalam Rancangan Malaysia Ke-12 kerajaan telah mengumumkan kerangka
jaringan keselamatan ekuiti untuk meningkatkan pemilikan ekuiti bumiputera ini bagi
memastikan supaya penjualan saham atau syarikat milik bumiputera, agensi mandat
bumiputera ditawarkan dan dijual kepada konsortium syarikat atau individu bumiputera
lain yang berkelayakan.

Agensi mandat bumiputera ini terdiri daripada institusi kepentingan bumiputera
termasuk PNB dan Lembaga Tabung Haji dan agensi amanah pula termasuk Majlis
Amanah Rakyat (MARA), Ekuiti Nasional Berhad (Ekuinas) dan PKEN. Permodalan
Nasional Berhad (PNB) ialah penyumbang peratus terbesar dalam pemilikan ekuiti
korporat bumiputera.

Cadangan yang diumumkan oleh Perdana Menteri tidak melibatkan saham
ataupun syarikat yang akan dijual oleh individu bumiputera. Tidak melibatkan saham
bumiputera ataupun saham syarikat asing. Syarikat swasta tidak tertakluk kepada
cadangan ini sebaliknya tertakluk kepada peraturan sedia ada di bawah kawal selia sektor
kementerian masing-masing. Ini bagi memastikan penjualan saham dan syarikat oleh
syarikat tempatan pada asing dapat dikawal seterusnya dapat memastikan pemilikan
ekuiti bumiputera tidak terhakis.

Saya menegaskan bahawa cadangan ini tidak mengambil hak kepentingan kaum
lain seperti dibangkitkan oleh Yang Berhormat Muar.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Bagan.

Tuan Lim Guan Eng [Bagan]: Minta jalan. Saya hendak berterima kasih Yang
Berhormat Menteri. Saya hendak dapat tahu granular data dalam bentuk ekuiti
bumiputera. Bolehkah berikan pecahan daripada segi bumiputera dari Sabah dan juga
daripada Sarawak supaya tidak hanya dilonggokkan dalam satu kumpulan bumiputera
sahaja tetapi dipecahkan kepada bumiputera Iban, Kadazan, Dusun, Murut, Dayak dan
sebagainya?

Supaya kita dapat tahu sejauh manakah pegangan mereka daripada saudara
saudari kita dari Sabah dan Sarawak. Juga dalam aspek itu pendapatan. Ini kerana, tidak
ada juga granular data tentang pendapatan daripada segi pendapatan menengah
(medium income) dan juga purata (mean income). Bolehkan kita dapat pecahan?

Dato’ Sri Mustapa bin Mohamed: Mengenai ekuiti bumiputera Sabah dan
Sarawak, angka-angka tersebut kita akan berikan kepada Yang Berhormat secara
berasingan. Terima kasih.

Tuan Nik Nazmi bin Nik Ahmad [Setiawangsa]: Yang Berhormat Menteri?

Timbalan Yang di-Pertua [Dato’ Mohd Rashid Hasnon]: Yang Berhormat
Setiawangsa, sila.

Tuan Nik Nazmi bin Nik Ahmad [Setiawangsa]: Terima kasih Yang Berhormat
Menteri dan Timbalan Yang di-Pertua. Yang Berhormat Setiawangsa ingin meminta
penjelasan tentang kategori nominee kerana peningkatan yang ketara dalam laporan
Rancangan Malaysia Ke-12 itu ialah di dalam kategori nominee. Kita hendak tahu siapa
dan apakah implikasi pegangan besar di kalangan pegangan ekuiti nominee ini?

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Setiawangsa. Sila Yang Berhormat Menteri.
