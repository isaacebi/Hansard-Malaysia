DR.07.10.2021 37

Tan Sri Noh bin Haji Omar: Bagi bantuan pembiayaan, dalam usaha ini untuk
menggalakkan golongan suri rumah menjalankan perniagaan, TEKUN Nasional
menyediakan pembiayaan melalui Skim Pembiayaan Informal (SPIN) khusus untuk
usahawan yang tidak berdaftar dan juga menjalankan perniagaan secara kecil-kecilan,
beroperasi dari rumah, perniagaan atas talian. Pembiayaan ini diberikan maksimum RM10
ribu.

Begitu juga di bawah INSKEN, telah menyediakan pelbagai program latihan
kepada usahawan wanita melalui program INSKEN Business Training (IBT) dan juga
kursus asas keusahawanan. Program-program yang dilaksanakan oleh INSKEN ini telah
memberi manfaat kepada 11,492 peserta. Melalui jumlah tersebut, sebanyak 6,142
peserta adalah terdiri daripada usahawan wanita dan mikro. Ya, sila Yang Berhormat Batu
Kawan.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Batu Kawan.

Puan Kasthuriraani a/p Patto [Batu Kawan]: Terima kasih Yang Berhormat
Menteri. Terima kasih Tuan Yang di-Pertua. Soalan saya begini Yang Berhormat Menteri,
terima kasih atas jawapan mengenai pencapaian mewujudkan keusahawanan wanita.
Namun saya ingin tahu, bagaimana seorang wanita yang duduk di kawasan kampung,
kawasan estet, kawasan pedalaman akan tahu mengenai program-program ini?
Bagaimana mereka boleh mohon, melalui saluran apa? Adakah wujud program-program
ini dalam bahasa-bahasa yang berlainan supaya mereka faham bagaimana untuk mohon
dan kebaikan program-program ini?

Pada masa yang sama, saya juga ingin tahu sama ada kementerian masih
menggunakan SOP sebelum COVID dengan garis panduan moratorium, bantuan
pinjaman yang lain? Ini sebab SOP sebelum itu adalah agak ketat, agak rigid dan melihat
kepada keadaan ekonomi sekarang, ramai wanita yang hilang pekerjaan, ibu tunggal dan
sebagainya. Dengan menggunakan SOP sebelum ini, barangkali mereka tidak lulus atau
tidak dapat manfaat daripada program-program ini. Maka, saya ingin tahu adakah
kelonggaran itu wujud dan jika ya, apakah kelonggaran wanita yang blacklisted sebagai
guarantor, boleh tidak mereka mohon untuk bantuan-bantuan ini? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Batu Kawan.

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
dengan izin.

Timbalan Yang di-Pertua [Dato’ Mohd Rashid Hasnon]: Boleh Yang
Berhormat Jelutong.

Tuan Sanisvara Nethaji Rayer a/l Rajaji [Jelutong]: Pertamanya, saya ucapkan
tahniah kerana telah diangkat sebagai Menteri sekarang, sahabat kita. Cuma saya juga
berterima kasih atas pengumuman yang telah dibuat. Semestinya kita lihat Yang
Berhormat Menteri begitu komited untuk memperkasakan wanita. Jelutong menyokong.

Pada masa yang sama, saya ingin tanya Yang Berhormat Menteri berkenaan
dengan— Mungkin Yang Berhormat Menteri tidak berkesempatan untuk mengulas
sekarang. Berkenaan program-program ini, kita lihat memang banyak juga dana yang
diberikan oleh kementerian. Soalan saya adalah kita menerima berita kelmarin bahawa
program-program berkenaan dengan pemerkasaan wanita ini seperti sumbangan yang
telah diberikan kepada Yayasan Sosial Wanita Malaysia sebanyak RM470 juta - RM470
ribu, maafkan saya dan Persatuan Wanita Berjaya Sejati Malaysia.

Program yang dianjurkan adalah Program Gubahan Bunga Perkahwinan Secara
Profesional dan Wedding Deco, jumlahnya lebih kurang setengah juta. Satu lagi adalah
Program Pemerkasaan Wanita oleh Persatuan Wanita Berjaya Sejati Malaysia, RM1.1
juta yang diberikan. Cuma kemusykilan saya adalah pengerusi-pengerusi kedua-dua
NGO yayasan ini merupakan yang ada kaitan dengan Malaysian Indian Congress...

Timbalan Yang di-Pertua [Dato’ Mohd Rashid Hasnon]: Baik, Terima kasih
Yang Berhormat Jelutong.
