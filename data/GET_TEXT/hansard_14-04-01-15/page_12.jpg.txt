4 DR.07.10.2021

Tuan Fong Kui Lun [Bukit Bintang]: Terima kasih Tuan Yang di-Pertua. Soalan
tambahan. Saya ingin bertanya kepada Yang Berhormat Menteri, memandangkan projek
perumahan terbengkalai amat membimbangkan, khususnya pembeli rumah pertama kali.
Adakah kerajaan atau kementerian akan set up satu polisi build first, sell later? Satu polisi
yang boleh menjamin pembeli akan mendapat rumah. Saya minta penjelasan daripada
Yang Berhormat Menteri.

Dato’ Sri Reezal Merican bin Naina Merican: Ya, terima kasih Yang Berhormat.
Memang itu antara kaedah yang terbaik iaitu build and sell. Setakat ini hanya ada empat
pemaju yang dapat melakukannya kerana kedudukan kewangan mereka yang kuat.
Mereka yang melakukan build and sell ini tidak payah memohon APDL, advertising permit
dengan developer license. Namun pada waktu ini, keupayaan amat terbatas.

Cuma menjawab kepada persoalan Yang Berhormat, antara yang akan saya
telitikan ialah soal penambahbaikan dan pindaan-pindaan dalam Akta 118 ini sendiri yang
perlu kita lakukan untuk memberi jaminan yang jauh lebih kuat dan padu kepada pembeli,
nasib-nasib pembeli. Antaranya ialah bila mana kita meletakkan setiap pemaju, ia kena
letak some deposit. Dahulu sekadar RM200,000 tetapi sekarang kita sudah tingkatkan
kepada tiga peratus.

Di bawah seksyen 6 kalau tidak silap saya, ketua pengawal, Menteri dan juga
KSU mempunyai kuasa, bila mana duit itu dimasukkan dalam HDA. Namun, apa yang
saya dapati mutakhir ini ialah duit itu boleh digunakan oleh pihak pembiaya, terutamanya
dalam bentuk BG. Ini menyebabkan kepentingan pembeli-pembeli tidak dapat dijaga
secara lebih terbela. Jadi, antara pendekatan yang akan datang, Insya-Allah selain
daripada build and sell yang mungkin saya akan cari some few dedicated developers yang
boleh lakukan, pindaan kepada Akta 118 pun akan dilakukan. Terima kasih.

Tuan Yang di-Pertua: Terima kasih.

Tuan Hassan bin Abdul Karim [Pasir Gudang]: Satu lagi boleh, Tuan Yang di-
Pertua?

Tuan Yang di-Pertua: Maaf Yang Berhormat, saya ada dua soalan lagi. Masa
sudah tamat. Maaf ya. Yang Berhormat Setiawangsa.

2. Tuan Nik Nazmi bin Nik Ahmad [Setiawangsa] minta Menteri Kanan Pendidikan
menyatakan butiran proses perolehan kit ujian kendiri untuk sekolah-sekolah termasuk
kos yang dikeluarkan oleh pihak kementerian.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Yang Berhormat Setiawangsa. Tuan Yang di-Pertua, untuk makluman Ahli Yang
Berhormat, Mesyuarat Jawatankuasa Teknikal Majlis Pemulihan Negara Bil.3/2021 pada
3 Ogos 2021 telah memutuskan agar Kementerian Pendidikan Malaysia (KPM)
melaksanakan pembekalan kit ujian saringan kendiri COVID-19 untuk kegunaan
kumpulan murid tertentu yang akan menghadiri sesi persekolahan secara bersemuka.

Ketetapan ini adalah sebagai satu langkah pengurusan risiko dalam memastikan
sesi persekolahan dapat berjalan dengan selamat. Untuk makluman Ahli Yang Berhormat,
bagi murid yang kembali ke sekolah asrama sepenuhnya, mereka perlu menjalani ujian
saringan COVID-19 dengan menggunakan kit ujian kendiri COVID-19 sebanyak tiga kali
iaitu semasa pendaftaran masuk, hari keenam dan hari ke-14 mereka berada di asrama.

Bagi murid asrama harian pula, ujian saringan COVID-19 menggunakan kit ujian
kendiri akan dilaksanakan semasa pendaftaran masuk. Selain itu, kit ujian kendiri akan
disediakan bagi kegunaan sekolah harian untuk membuat saringan awal sekiranya
terdapat murid yang menunjukkan gejala ketika di sekolah.

Memandangkan kit ujian saringan kendiri COVID-19 ini perlu dibekalkan di
sekolah sebelum sesi persekolahan bermula pada 3 Oktober 2021, atas faktor
kesegeraan, KPM telah mengemukakan permohonan untuk melaksanakan perolehan ini
