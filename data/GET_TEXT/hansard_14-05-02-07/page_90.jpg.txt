DR. 27.7.2022 85

mempunyai majoriti dan majoriti itu tidak dapat diuji kerana Dewan tidak dapat bersidang.
Sampai diisytiharkan darurat pun ada. Dewan tidak dapat bersidang untuk kita mencabar
majoriti yang ada pada Yang Berhormat Pagoh.

Jadi kalau kita anggapkan bahawa sepatutnya Yang Berhormat Pagoh tidak layak
menjadi Perdana Menteri kerana tidak mempunyai majoriti, kenapa tidak kita faham bahawa
Yang Berhormat Langkawi pun sudah hilang majoriti ketika itu dan mengikut Perlembagaan
ini, dia mesti letak jawatan sebagai Perdana Menteri? Apa yang susah sangat hendak faham
hal ini? Sudah memang termaktub di dalam Perlembagaan yang kita junjung sekarang ini
yang mana kita bincang sekarang ini untuk dipinda. Jadi, ditanya pula kawan-kawan sebelah
sini pula, kenapa Yang Berhormat Langkawi tidak serah jawatan itu kepada Yang Berhormat
Port Dickson? Apa yang dimaksudkan dengan serah? Perlembagaan kita ... [Disampuk]

Timbalan Yang di-Pertua [Dato’ Mohd Rashid Hasnon]: Yang Berhormat Jerlun,
minta rumuskan.

Dato’ Seri Utama Haji Mukhriz Tun Dr. Mahathir [Jerlun]: ... jelas menyatakan —
saya hendak cepat habiskan ini, bahawa Yang di-Pertuan Agong hendaklah terlebih dahulu
melantik seorang Perdana Menteri untuk mempengerusikan Jemaah yang pada hematnya
mungkin mendapat kepercayaan majoriti Ahli Dewan Rakyat. Itu sebenarnya. Bukan satu
keputusan seorang Perdana Menteri hendak serah-serahkan jawatan. Tidak boleh. Adakah
dengan menyerahkan jawatan itu, tanpa mendapat maijoriti, boleh mengesahkan seorang
sebagai Perdana Menteri?

Tambah pula apabila kita tahu Yang Berhormat Pagoh dan Yang Berhormat Gombak
hendak tarik sebilangan daripada Ahli Pakatan Harapan dia keluar daripada Pakatan
Harapan ketika itu. Jadi, apa jaminan yang kita ada bahawa penyerahan jawatan itu boleh
dilakukan secara automatik? Kalau tidak ikut apa yang diperuntukkan dalam Perlembagaan
ini. Jadi sudah-sudahlah hendak bangkitkan polemik yang bukan-bukan itu.

Timbalan Yang di-Pertua [Dato’ Mohd Rashid Hasnon]: Yang Berhormat Jerlun,
masa sudah habis.

Dato’ Seri Utama Haji Mukhriz Tun Dr. Mahathir [Jerlun]: Tidak masuk akal. Ikut
Perlembagaan. Baca apa yang ditulis di dalam ini. Kalau boleh diizinkan masa, Tuan Yang
di-Pertua?

Timbalan Yang di-Pertua [Dato’ Mohd Rashid Hasnon]: Saya ingat masa sudah
tamat untuk...

Tuan Ahmad Tarmizi bin Sulaiman [Sik]: Saya hendak tanya soalan.

Dato’ Seri Utama Haji Mukhriz Tun Dr. Mahathir [Jerlun]: Akan tetapi saya secara
umumnya hendak nyatakan, tidak kiralah apa kritikan yang dilontarkan oleh pihak sana, kami
sebenarnya menyokong pindaan Perlembagaan ini. Kami menyokong. Kalau kita tidak
menyokong, kami mengumpat sahaja mungkin tidaklah jadi apa-apa. Akan tetapi kalau
sebahagian besar yang sebelah sini tidak menyokong pun tidak lepas. Kita perlukan dua per
tiga ini. Jadi, saya ingat kami berempat ini pun boleh dikira juga untuk menyokong pindaan.

Timbalan Yang di-Pertua [Dato’ Mohd Rashid Hasnon]: Baik.
