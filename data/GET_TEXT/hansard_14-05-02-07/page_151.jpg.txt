DR. 27.7.2022 146

jolokan jawatan dan sebagainya. Tidak kira apa sekali sebab pun, tindakan keluar parti adalah
sesuatu yang tidak boleh dibenarkan.

Walaupun boleh dikatakan parti asalnya ada masalah dalaman dan sebagainya. Itu
tidak menjustifikasikan seseorang untuk keluar parti. Ini kerana mandat rakyat tidak dihormati.
Itu prinsip yang kita kena pegang, itu prinsip yang kita kena junjung. Jadi, saya harap dengan
adanya rang undang-undang ini dan selepas diwartakan, kita boleh mengucapkan selamat
tinggal kepada katak-katak politik.

Jadi, untuk sesiapa yang bercadang untuk lompat, dalam bulan terakhir ini mungkin
boleh lompat-lompat lagi. Saya pun dalam masa seminggu dua ini ada tengok, ada yang
keluar parti. Kalau hendak terjun ke parti baharu, sempat lagi mungkin sebelum September,
sebelum digazet. Akan tetapi janganlah. Nanti 39 orang itu jadi 40 orang pula.

Akan tetapi yang saya nampak petang ini yang ada dalam Dewan ini semua okey.
Semua ini memang wakil rakyat yang ada prinsip. Soal memang kalah, soal jadi kerajaan
atau pembangkang itu tidak ada masalah. Kita boleh hormat-menghormati rakan-rakan kita
daripada Pakatan Harapan ataupun parti yang berbeza sebab kita menjunjung demokrasi.

Jadi Tuan Yang di-Pertua, saya hendak sebut dua benda yang singkat sahaja. Artikel
48(6) telah dimansuhkan iaitu sekatan lima tahun. Memang betul ia patut dimansuhkan.
Cuma saya hendak tanya, dengan pemansuhan Artikel 48(6) ini apabila wakil rakyat yang
sudah keluar parti boleh tanding semula sama ada dia masih terikat tak dengan Artikel 54(1)
iaitu bahawa dua tahun sebelum pembubaran Parlimen, tiada PRK akan diadakan. Saya rasa
tadi ada rakan-rakan sebut. Mungkin Yang Berhormat Menteri esok apabila buat
penggulungan itu boleh sebutkan perkara ini. Akan tetapi saya yakin benda itu masih terpakai
sebab itu prinsip asas yang kita ada.

Kedua yang saya hendak sebut iaitu pindaan terhadap Jadual Kelapan
Perlembagaan Persekutuan. Ini berkenaan dengan Perlembagaan ataupun undang-undang
tubuh di setiap negeri. Saya hendak tanya, setakat ini ada tak dibuat apa-apa perbincangan
dan libat urus dengan semua kerajaan negeri? Tidak kira kerajaan negeri itu Pakatan
Harapan, Perikatan Nasional, Barisan Nasional, GPS, GIS dan sebagainya.

Oleh sebab bagi saya, keseragaman itu wajar kita laksanakan dan kalau boleh
disegerakan. Kalau libat urus belum lagi, sama ada dengan kerajaan negeri ataupun Dewan
Undangan Negeri masing-masing. Ini supaya kalau boleh dilakukan dalam masa terdekat
yang akhirnya sebelum PRU-15. Bukan setakat di peringkat Parlimen, di peringkat
Persekutuan kita ada rang undang-undang anti lompat yang baharu ini. Akan tetapi semua
negeri ikut Jadual Kelapan yang disebutkan dalam Perlembagaan Persekutuan kita.

Bagi saya, satu yang saya hendak sebutkan pada petang ini adalah ada orang di luar
itu, ada pihak-pihak tertentu dia mungkin fikir dengan adanya Rang Undang-undang Anti
Lompat Parti ini ia akan menyekat kebebasan wakil rakyat untuk tukar parti. Bagi saya tidak
timbul sebab apabila kita pilih untuk memasuki sebuah parti politik dan diberikan mandat
ataupun watikah menjadi calon pilihan raya oleh parti berkenaan, komitmen terhadap parti
tersebut mesti dipegang secara berterusan.
