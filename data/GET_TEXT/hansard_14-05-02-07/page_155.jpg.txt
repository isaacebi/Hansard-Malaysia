DR. 27.7.2022 150

Peruntukan ini adalah untuk kesejahteraan rakyat. la daripada hasil kerajaan untuk
membantu rakyat dan pembangunan sesuatu kawasan. Maka dalam kita meneliti skop
larangan melompat parti, wajar juga menilai dan memperbetulkan semula kezaliman yang
diamalkan sebelum ini apabila kesamarataan pembahagian peruntukan ini tidak berlaku dan
yang akhirnya membawa penderitaan kepada rakyat.

Tuan Yang di-Pertua, yang akhir saya juga senada dengan Yang Berhormat Port
Dickson yang mahukan pihak SPRM menyiasat kes-kes rasuah yang terpalit semasa
Langkah Sheraton. Pindaan ini pada asasnya untuk mengekang permasalahan di masa
depan. Akan tetapi dalam masa yang sama juga.

Dato’ Ramli bin Dato’ Mohd Nor [Cameron Highlands]: Yang Berhormat, sila
gulung.

Puan June Leow Hsiad Hui [Hulu Selangor]: Baik. Kita tidak boleh membiarkan
apa yang telah terjadi dibiarkan berlaku lagi. Seolah-olah kita ini membenarkan kesalahan ini
dilakukan lagi.

Tuan Yang di-Pertua, untuk itu saya menyeru sebagai penutup, saya juga
menyokong usul Yang Berhormat Pengerang pindaan ini adalah daripada rakyat kerana
rakyat dan untuk rakyat bukannya kepentingan ahli politik mahupun kepentingan parti-parti
politik. Untuk itu, saya menyeru agar negeri-negeri juga mengambil langkah proaktif dan
sudah pastinya atas perkenan Duli Yang Maha Mulia Sultan, Raja dan TYT yang dapat
mengikut untuk bersama menggubal satu larangan kepada Ahli-ahli Dewan Undangan Negeri
daripada melompat parti. Sekian sahaja daripada saya. Terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Hulu Selangor. Dipersilakan Yang Berhormat Parit Buntar.

Datuk Seri Dr Mujahid Yusof Rawa [Parit Buntar]: Terima kasih Tuan Yang di-
Pertua. Pertama saya ucap kepada tahniah kepada Yang Berhormat Menteri yang
bertanggungjawab. Saya perhati dari pagi tadi, beliau berada bersama. Saya kira cacatan-
cacatan yang penting akan diambil kira dalam memberikan penggulungan sebentar nanti.

Tuan Yang di-Pertua, saya mengharapkan pindaan ini dapat membawa kita kepada
jalan ke hadapan ataupun way forward. Akan tetapi itu bukan bermakna kita harus terima way
forward itu to forget of the past. Apa yang saya maksudkan di sini ialah saya ingin highlight-
kan di Dewan yang mulia ini selain daripada isu teknikal yang dibangkitkan, kita perlu melihat
mengapakah Ahli-ahli Parlimen melompat. Itu isu paling besar kerana dorongan melompat
itu sendirilah yang telah memberikan gambaran yang buruk kepada ahli-ahli politik. Antaranya
dorongannya ialah untuk kepentingan pangkat, kedudukan dan mungkin juga habuan-habuan
kewangan dan sebagainya. Mungkin juga berlaku lompat itu kerana diugut oleh pihak-pihak
tertentu.

Jadi bagi saya ini akta ini atau pindaan ini sangat baik untuk kita menelanjangkan
wajah mereka sebenarnya di dalam politik dan inilah yang menyebabkan rakyat tidak
mempercayai orang-orang politik. Saya ingin tegaskan di sini Tuan Yang di-Pertua bahawa
apa yang kita lakukan dalam pindaan ini adalah sebagai mengembalikan balik kepercayaan

rakyat kepada ahli-ahli politik. Kita perlu tolak ahli-ahli politik yang menipu rakyat kerana
