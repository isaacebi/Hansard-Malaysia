DR. 27.7.2022 94

Akan tetapi, setelah diberikan mandat tiba-tiba dia masuk ke parti itu? Bukankah itu
boleh ditafsirkan sebagai membelakangi mandat yang telah diberikan oleh para pengundi.
Apakah pandangan? Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Lembah Pantai.

Datuk Seri Haji Mohd Salim Sharif [Jempol]: Ya, ini pun betul. Boleh masukan
dalam saya punya teks. Jadi apakah peruntukan yang saya sebutkan tadi, apakah peruntukan
ataupun perkara yang boleh memberi keadilan terhadap Ahli Dewan Rakyat yang merupakan
anggota parti dalam situasi tersebut?

Hal ini kerana keputusan parti politik itu meninggalkan gabungan menyertai
gabungan lain atau membentuk gabungan baharu berlaku selepas pilihan raya. Apa yang
disebut oleh Yang Berhormat Lembah Pantai tadi.

Soalan saya, apakah keanggotaan sebagai Ahli Dewan Rakyat turut terlucut kerana
tidak mengikuti keputusan parti politik yang dianggotai atau adakah Ahli Dewan Rakyat
tersebut akan menjadi Ahli Parlimen Bebas?

Selain itu, kelonggaran yang membenarkan parti politik menyertai gabungan lain atau
membentuk gabungan baharu bersama dengan parti politik lain selepas pilihan raya
menunjukkan seolah-olah tidak ada keseriusan untuk menangani isu kepercayaan rakyat
terhadap ahli politik.

Saya berpendapat bahawa undang-undang ini perlu mempunyai suatu garis panduan
yang jelas bagi membolehkan menyertai gabungan parti politik atau membentuk gabungan
parti politik yang baru dibuat. Maksudnya di sini sebuah parti politik tidak boleh meninggalkan
gabungan menyertai gabungan lain atau membentuk gabungan baharu tanpa sebab yang
kukuh seperti berlaku [Tidak jelas].

Tuan Yang di-Pertua, sekian sahaja daripada saya. Setakat ini saya mohon supaya
pencerahan diberikan mengenai persoalan yang telah dibangkitkan sebentar tadi. Saya
mohon menyokong Rang Undang-undang Perlembagaan (Pindaan) (No.3) 2022. Sekian,
terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Jempol. Sekarang saya jemput Yang Berhormat Tuaran. Saya akan menjemput
selepas daripada ini ialah Yang Berhormat Machang. Kemudian Yang Berhormat Selangau,
Yang Berhormat Lubok Antu, Yang Berhormat Sungai Petani, Yang Berhormat Sibuti, Yang
Berhormat Teluk Intan, Yang Berhormat Setiu, Yang Berhormat Setiawangsa, Yang
Berhormat Batang Lupar, Yang Berhormat Kepong, Yang Berhormat Julau, Yang Berhormat
Pulai, Yang Berhormat Tebrau, Yang Berhormat Sepanggar dan Yang Berhormat Kemaman.
Silakan Yang Berhormat Tuaran.

Datuk Seri Panglima Wilfred Madius Tangau [Tuaran]: Terima kasih Tuan Yang
di-Pertua kerana memberikan peluang kepada Tuaran untuk turut serta membahaskan Rang
Undang-undang Antilompat Parti ataupun Rang Undang-undang Perlembagaan (Pindaan)
(No.3) 2022 mengenai peruntukan larangan Ahli-ahli Parlimen bertukar parti.
