DR. 27.7.2022 42

Pertanyaan jawab lisan seterusnya saya ingin menjemput Yang Berhormat Datuk

Ignatius Dorell Leiking, Penampang.

4. Datuk Ignatius Darell Leiking [Penampang] minta Menteri Kanan Perdagangan
Antarabangsa dan Industri menyatakan impak perdagangan negara sejak perjanjian Regional
Comprehensive Economic Partnership (RCEP) berkuat kuasa di Malaysia bulan Mac yang
lalu dan industri yang menjadi keutamaan kerajaan waktu ini.

Menteri Kanan Perdagangan Antarabangsa dan Industri [Dato’ Seri Mohamed
Azmin bin Ali]: Terima kasih, Tuan Yang di-Pertua, perjanjian Regional Comprehensive
Economic Partnership (RCEP) untuk Malaysia telah mula dikuatkuasakan pada 18 Mac 2022.
Memandangkan Malaysia hanya menguatkuasakan perjanjian RCEP pada bulan Mac yang
lalu, buat masa ini adalah masih terlalu awal untuk menilai kesan RCEP ke atas perdagangan
negara.

Namun demikian, menurut satu kajian yang dikeluarkan oleh United Nations
Conference on Trade and Development (UNCTAD) dengan izin yang telah diterbitkan pada
15 Disember 2021 bertajuk A New Centre of Gravity the Regional Comprehensive Economic
Partnership and Its Trade Effects, Malaysia dijangka menerima manfaat terbesar dalam
kalangan negara-negara ASEAN dari segi eksport dengan unjuran nilai peningkatan eksport
sebanyak USD200 juta melalui penghapusan serta pengurangan tarif bagi barangan
dagangan serta penambahbaikan kemudahan eksport dan import barangan di kalangan
negara-negara RCEP.

Untuk makluman Dewan yang mulia ini, bagi membolehkan pengeksport atau
pengimport memperoleh manfaat dalam bentuk pengecualian ataupun pengurangan duti
import daripada sesuatu Perjanjian Perdagangan Bebas atau FTA mereka perlu mempunyai
Sijil Tempasal Berkeutamaan atau dengan izin Preferential Certificate of Origin (PCO).

PCO adalah dokumen perdagangan antarabangsa yang bertujuan untuk
membuktikan bahawa barang-barang yang dieksport atau diimport menepati syarat-syarat
yang ditentukan di dalam bab Peraturan Tempasal atau dengan izin Rules of Origin sesebuah
FTA. Ini termasuk sebagai pengesahan bagi pihak negara kastam negara pengimport untuk
memberikan konsesi tarif di bawah FTA yang berkaitan.

Menurut data yang diperoleh dari sejak bermulanya penguatkuasaan perjanjian
RCEP pada bulan Mac sehingga 30 Jun 2022, sejumlah 73 sijil tempasal telah dikeluarkan
dengan nilai eksport sebanyak RM31.9 juta bagi pengeksportan barangan di bawah
perjanjian RCEP. Bagi bulan Jun telah mencatatkan nilai eksport tertinggi iaitu RM21.5 juta.

Saya juga ingin berkongsi dengan Yang Berhormat Penampang, prestasi
perdagangan luar Malaysia sehingga pertengahan tahun 2022 terus mengekalkan prestasi
yang memberangsangkan. Pada bulan April, perdagangan negara mencatatkan RM231.44
bilion dengan eksport berjumlah RM127.49 bilion. Prestasi perdagangan terus meningkat
pada bulan Mei dengan nilai RM228.37 bilion di mana eksport mencatatkan RM120.49 bilion.

Manakala pada bulan Jun 2022, negara telah merekodkan nilai tertinggi bagi
perdagangan eksport dan import pada tahun ini di mana perdagangan meningkat 43.4
