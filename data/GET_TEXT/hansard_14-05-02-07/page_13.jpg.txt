DR. 27.7.2022 8

3. Tuan Haji Yusuf bin Abd. Wahab [Tanjong Manis] minta Menteri Kanan Kerja Raya
menyatakan berapa peruntukan tahunan untuk menyelenggarakan Lebuhraya Pan Borneo di
Sarawak setelah projek LPB itu siap nanti. Apakah kerja-kerja penyelenggaraan itu akan
diswastakan dan bagaimanakah syarikat penyelenggara itu akan dilantik?

Menteri Kanan Kerja Raya [Dato’ Sri Haji Fadillah bin Yusof]: Bismillahi Rahmani
Rahim. Assalamualaikum warahmatullahi wabarakatuh. Terima kasih Tuan Yang di-Pertua
dan terima kasih Yang Berhormat Tanjong Manis.

Untuk makluman Ahli Yang Berhormat, projek Lebuhraya Pan Borneo (Sarawak)
merupakan inisiatif Kerajaan Persekutuan untuk menambah baik secara berperingkat
jaringan infrastruktur jalan raya di Sarawak sehingga Mei 2022. Status kemajuan fasa satu
bermula daripada Telok Melano ke Miri sepanjang 786 kilometer adalah 84 peratus siap dan
dijangka siap sepenuhnya pada suku pertama tahun 2023.

Beberapa pakej dan seksyen telah dibuka untuk pengguna jalan raya secara
berperingkat seawal tahun 2019 seperti berikut:

(i) Pakej Telok Melano ke Sematan yang telah siap sepenuhnya pada

6 Januari 2019;
(ii) Seksyen Julau bagi Pakej Kerja 07, Persimpangan Bintangor ke
Persimpangan Julau telah siap pada 28 Oktober 2021;

(iii) Seksyen Serian bagi Pakej Kerja 03 Bulatan Serian ke Balai Ringin

telah siap pada 4 Disember 2021; dan

(iv) Seksyen Nyabau bagi Pakej Kerja 10 Simpang Nyabau ke Sungai

Tanggap telah siap pada 26 Januari 2022.

Untuk makluman Ahli Yang Berhormat, sama seperti projek-projek kerajaan lain,
prestasi kemajuan pembinaan projek Pan Borneo turut terkesan akibat oleh kekurangan
pekerja bahan binaan susulan daripada wabak COVID-19 dan impak ekonomi global pada
masa Kini.

Sehubungan itu, pelbagai pelan mitigasi sedang dilaksanakan. Antaranya ialah
penyelarasan semula jadual pembinaan dan lanjutan masa bagi memastikan kelancaran
serta kelangsungan projek ini. Bagi pakej-pakej kerja dan seksyen yang telah siap dan masih
dalam tempoh defect liability period, dengan izin, penyelenggaraan projek Lebuhraya Pan
Borneo (Sarawak) akan dilaksanakan oleh kontraktor masing-masing di bawah seliaan JKR
Sarawak selaku pegawai penguasa projek.

Manakala bagi penyelenggaraan projek Lebuhraya Pan Borneo (Sarawak) yang akan
tamat tempoh defect liability period, kerajaan kini sedang meneliti kaedah dan model
penyelenggaraan bersama agensi pusat dengan mengambil kira skop, kos dan /evel of
service penyelenggaraan yang bersesuaian.

Proses penelitian tersebut dijangka akan dimuktamadkan sebelum tempoh defect
liability period, tamat pada tahun 2025. Terima kasih.

Timbalan Yang di-Pertua [Dato’ Mohd Rashid Hasnon]: Okey, soalan pertama.

Sila Yang Berhormat Tanjong Manis.
