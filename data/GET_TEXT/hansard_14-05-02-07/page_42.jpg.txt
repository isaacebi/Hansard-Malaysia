DR. 27.7.2022 37

Sehubungan dengan itu, sokongan semua Ahli Yang Berhormat kepada pindaan
rang undang-undang ini amatlah penting memandangkan keperluan fasal (3), Perkara 159
yang tertakluk kepada fasal (4) Perkara 10 Perlembagaan Persekutuan di mana satu rang
undang-undang untuk meminda Perlembagaan Persekutuan hanya dapat diluluskan jika
mendapat sokongan kepada bacaan kali kedua dan bacaan kali ketiga tidak kurang daripada
dua pertiga atau 148 jumlah minimum daripada jumlah Ahli Parlimen.

Besarlah harapan saya agar rang undang-undang ini dapat disokong dan diluluskan
sebulat suara oleh Ahli-ahli Dewan Rakyat sekalian. [Tepuk]

Rang undang-undang ini merupakan satu sejarah besar negara kerana ia dihasilkan
melalui perundingan dan perbincangan di antara kedua-dua belah pihak iaitu pihak kerajaan
dan pihak pembangkang. Semoga rang undang-undang ini berupaya melakar sekali lagi
sejarah sepertimana pindaan Perlembagaan berkaitan Perjanjian Malaysia tahun 1963 yang
memperoleh sokongan penuh daripada semua Ahli-ahli Parlimen.

Sokongan daripada Ahli-ahli Yang Berhormat sekalian, saya dahulukan dengan
ucapan setinggi-tinggi penghargaan dan terima kasih. Dengan ini Tuan Yang di-Pertua, saya
mohon mencadangkan.

Tuan Yang di-Pertua: Terima kasih Yang Amat Berhormat Perdana Menteri. Ada
sesiapa yang menyokong?

Menteri Tenaga dan Sumber Asli [Datuk Seri Takiyuddin bin Hassan]: Saya
menyokong.

Tuan Yang di-Pertua: Terima kasih Yang Berhormat Menteri. Ahli-ahli Yang
Berhormat, masalah di hadapan Majlis sekarang ialah rang undang-undang bernama suatu
akta untuk meminda Perlembagaan Persekutuan dibacakan kali kedua sekarang dan penyata
yang disiapkan oleh Jawatankuasa Pilihan Khas yang dilantik oleh Majlis ini pada 11 April
2022 untuk mengkaji Rang Undang-undang Perlembagaan (Pindaan) (No. 3) 2022 yang
dibentangkan dalam Majlis ini sebagai Kertas DR 7 Tahun 2022, diperkenankan mengikut
Peraturan Mesyuarat 60 terbuka untuk dibahas sekarang.

Saya mendapat senarai yang amat panjang untuk berbahas. Saya telah
memperuntukkan lebih kurang 600 minit untuk perbahasan dan saya harap hari ini sehingga
8.30 malam kita dapat habis 35 orang dan esok dalam 15 atau 20 orang lagi. Saya ingin
memulakan perbahasan dengan menjemput Yang Berhormat Ketua Pembangkang yang
saya akan berikan masa serupa dengan masa yang diperuntukkan oleh Yang Amat

Berhormat Perdana Menteri 25 minit. Yang Berhormat, silakan.

12.04 tgh.

Dato’ Seri Anwar bin Ibrahim [Port Dickson]: Terima kasih Tuan Yang di-Pertua.
Saya bangun untuk menyokong pindaan Rang Undang-undang Perlembagaan ini dan
mengucapkan tahniah kepada Jawatankuasa Pilihan Khas dan juga peranan Yang
Berhormat Santubong dalam menyelenggarakan dan mempercepatkan proses ini.

Saya ingin memulakan dengan menyatakan bahawa pindaan ini dan undang-undang

anti lompat atau bertukar parti, anti-hoping law ini merupakan di antara perkara pokok yang
