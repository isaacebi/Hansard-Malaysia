DR. 27.7.2022 127

dan berulang semula adegan yang sama jika pelompat ini masih tidak puas hati atau kerana
nafsu poket belum terlunas, maka it really defeat the purpose.

Justeru, saya menggesa agar Perkara 48(6) Perlembagaan Persekutuan yang
melarang Ahli Parlimen meletakkan jawatan untuk tempoh lima tahun, tidak dipotong, malah
harus ditambah baik dengan memasukkan klausa Ahli Parlimen yang melompat parti. Bila ini
berlaku Tuan Yang di-Pertua, barulah rang undang-undang ini boleh disebut sebagai Akta
Anti Lompat Parti seperti yang diuar-uarkan oleh kerajaan dan orang ramai hari ini.

Tuan Yang di-Pertua, saya zahirkan sekali lagi di sini, Perdana Menteri dilantik
berpandukan sokongan majoriti Ahli Parlimen. Bermaksud, ia sokongan individu dan bukan
parti politik. Saya zahirkan sekali lagi di sini seperti apa yang saya telah sebutkan semasa
Yang Berhormat Semporna berbahas sebentar tadi. Dalam keadaan bila selepas PRU-15
kelak, satu gabungan hanya memerlukan contohnya dua wakil rakyat untuk menyokong bagi
gabungan tersebut untuk membentuk kerajaan dan dua wakil rakyat yang bukan daripada
gabungan tersebut telah melanggar pendirian partinya, telah menzahirkan sokongan kepada
gabungan yang hanya memerlukan sokongan dua Ahli Parlimen. Mungkin disebabkan oleh
kerana terdapat tawaran dan imbuhan dan dalam masa yang sama, dia juga telah
menzahirkan bahawa dia tidak ingin keluar parti.

Secara teknikalnya, kerajaan boleh terbentuk kerana sokongan dua individu tersebut
dan sah daripada segi Perlembagaan jika parti memecat individu tersebut kerana melanggar
partinya. Bermakna, jika mengikut undang-undang ini, dia masih kekal sebagai Ahli Parlimen.
Maknanya ada kelompangan terhadap rang undang-undang ini yang perlu dijelaskan oleh
pihak kerajaan. Jangan sampai esok apabila berlaku isu ini selepas PRU-15, kelak ia
terpaksa pula dibawa ke mahkamah. Again, it is going to be defeat the purpose dan clarity
must be there before any law can be enforced, dengan izin.

Saya juga ada dengar beberapa rakan saya yang menyebut mengenai pindaan ke
atas perlembagaan parti akan dilakukan secepat mungkin bagi memastikan rang undang-
undang ini dapat dikuatkuasakan sepenuhnya. Namun, menjadi persoalan saya apabila kita
meminda perlembagaan parti, adakah dalam rang undang-undang ini dengan jelas menyebut
bahawa perlembagaan parti boleh digunakan untuk menjustifikasikan tindakan wakil rakyat
mereka yang melompat parti?

Tuan Yang di-Pertua, ini penting kerana Perlembagaan Persekutuan adalah
perundangan yang tertinggi negara dan tidak ada satu pun perundangan sama ada
perundangan negeri ataupun perundangan biasa yang boleh mengatasi Perlembagaan
Persekutuan.

Tuan Yang di-Pertua, perkara kedua yang ingin saya sebutkan, mungkin kita boleh
setuju bahawa ‘ibu’ segala alasan yang diberikan oleh wakil rakyat untuk melompat parti
adalah kerana isu peruntukan Ahli Parlimen. Pusinglah sana, pusinglah sini. Bunga-bunga
ayat yang paling cantik disediakan, kononnya mereka melompat kerana demi rakyat. Kita
boleh dengar kenyataan ini daripada wakil-wakil rakyat yang melompat sebelum ini. “Kami
melompat kerana rakyat”.
