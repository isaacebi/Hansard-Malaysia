DR. 27.7.2022 83

prinsip, atas perkara-perkara yang munasabah boleh terus kekal dalam kerusinya walaupun
dia tidak lagi menyokong parti.
01610

Seterusnya, saya hendak bertanya berkenaan dengan peruntukan di mana kita kata
tadi. Kalaulah sebuah parti itu membuat satu keputusan dan Ahli Dewan Rakyat tidak
bersetuju, maka ini boleh dianggap sebagai tidak akur dengan keputusan parti, beberapa
perlembagaan parti memperuntukkan supaya orang ini digugurkan keahliannya dan atas
sebab itu dia terpaksa mengosongkan kerusi.

Akan tetapi saya ingat tidak kurang pentingnya ialah keputusan yang dicapai oleh
parti itu mesti dibuat secara yang rasmi. Maksudnya setiap parti yang membuat keputusan
baik untuk keluar dari satu gabungan, itu satu keputusan besar tentunya, mestilah membuat
mesyuarat majlis pimpinan tertinggi parti itu sendiri. Bincang perkara itu sedalam-dalamnya,
kemudian buat keputusan dan mengisytiharkan keputusan itu. Tidak boleh berlaku satu
keadaan di mana seorang pemimpin parti itu sahaja yang membuat keputusan dan dia
menganggap itu sebagai keputusan parti.

Dalam keadaan Parti Pribumi Bersatu Malaysia, sebelum berlakunya Langkah
Sheraton, keputusan terakhir dalam majlis pimpinan tertinggi parti ialah tunggu dahulu. Fikir
dalam-dalam dahulu. Cadangan presiden parti itu iaitu Yang Berhormat Pagoh, untuk
menarik keluar Bersatu ini daripada Pakatan Harapan. Akan tetapi sebaliknya presiden pula
yang memecat pengerusi parti. Ini satu perkara yang sangat luar biasa dan ajaib saya ingat.
Tidak pernah lagi saya dengar. Walhal dalam Perlembagaan Parti Pribumi Bersatu Malaysia
itu sendiri jelas menyatakan bahawa pengerusi parti adalah supremo ataupun ketua parti.

Bukan setakat pengerusi sahaja, kami berenam semuanya yang dipecat dan ya lah
kalau ikutkan peruntukan ini, kami akan kekal sebagai Ahli Dewan Rakyat tetapi yang saya
hendak bangkitkan ialah keputusan parti yang mana satu yang terpakai. Adakah keputusan
untuk mengeluarkan Bersatu daripada Pakatan Harapan itu menganggap sebagai keputusan
rasmi parti walhal tidak pun diputuskan dalam majlis pimpinan tertinggi ataupun keputusan
enam orang lagi termasuk pengerusi parti itu sendiri untuk tidak mengkhianati Pakatan
Harapan itu yang dianggapkan rasmi. Silakan Yang Berhormat Seremban.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Seremban.

Tuan Loke Siew Fook [Seremban]: Terima kasih Yang Berhormat Jerlun. Saya
cuma hendak mengambil peluang ini supaya Yang Berhormat Jerlun merakamkan rekod
yang sebenarnya. Saya setuju bahawa apa sahaja keputusan parti mesti dibuat melalui sama
ada dalam konteks DAP adalah CEC, dalam konteks parti lain, majlis tertinggi parti masing-
masing. Saya hendak bertanya supaya Yang Berhormat Jerlun boleh jelaskan. Sebelum
Langkah Sheraton, Pakatan Harapan mengadakan Majlis Presiden dan dalam mesyuarat itu
walaupun saya tidak hadir, tetapi saya tahu keputusannya ialah kita memberikan keputusan
itu, memberikan mandat kepada — pada ketika itu pengerusi PH iaitu Yang Berhormat
Langkawi untuk membuat keputusan bila hendak meletakkan jawatan sebagai Perdana

Menteri.
