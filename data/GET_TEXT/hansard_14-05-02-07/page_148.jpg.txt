DR. 27.7.2022 143

01950

Malah, reputasi dan akhlak wakil rakyat juga dipertikaikan. Wakil rakyat seperti ini
dianggap telah menggadai dan mengkhianati kepercayaan yang telah diberikan oleh rakyat
dan lebih mengecewakan rakyat apabila tindakan lompat parti ini telah mengakibatkan
ketidakstabilan politik negara dan menjejaskan pembangunan negara secara keseluruhannya
dan akhirnya seluruh rakyat akan terkesan.

Tuan Yang di-Pertua, pembentangan rang undang-undang ini bukan sahaja dapat
menghalang seseorang wakil rakyat daripada mengkhianati amanah yang diberikan oleh
pengundinya akan tetapi ia juga dapat memberikan keadilan kepada parti yang diwakilinya
daripada pengkhianatan seorang wakil rakyat yang telah dipilih sebagai calon. Oleh sebab
itu, penggubalan akta ini akan menjamin kedudukan seorang wakil rakyat dengan parti yang
mereka wakili serta mengikat kesetiaan mereka kepada parti dan rakyat yang memilih.
Seseorang wakil rakyat tidak sewenang-wenangnya menukar parti kerana rang undang-
undang ini mengehendaki mereka mengosongkan kerusi yang dimenangi kerana kedudukan
mereka sebagai wakil rakyat akan terlucut dengan sendirinya.

Tuan Yang di-Pertua, di dalam konteks politik Malaysia, pola pengundian para
pengundi lebih cenderung memilih parti berbanding memilih personaliti calon pada pilihan
raya. Rakyat di negara kita masih memilih parti berdasarkan reputasi dan rekod cemerlang
serta prinsip perjuangan sesebuah parti. Oleh sebab itu, kesetiaan seseorang wakil rakyat
terhadap parti wajar dipertahankan. Oleh sebab itu, bila wakil rakyat melompat parti, dia telah
mengecewakan harapan pengundi dan mengkhianati parti yang telah bersusah payah
dengan segala perancangan, kempen, janji manifesto malah membiayai daripada segi dana
untuk berkempen.

Hakikat yang perlu diterima adalah pengaruh dan idealisme sesebuah parti politik
lebih memberi kelebihan pada kemenangan seseorang calon semasa pilihan raya. Oleh
sebab itu, kepentingan parti lebih besar daripada kepentingan individu. Oleh yang demikian,
penggubalan akta ini akan memberi jaminan dan kelebihan kepada parti daripada dikhianati.

Tuan Yang di-Pertua, di dalam sistem politik negara yang pembentukan kerajaan
berasaskan jumlah bilangan kerusi Dewan Rakyat, penggubalan akta yang menghalang
lompat parti penting sekali kerana keputusan pilihan raya boleh digagalkan akibat tindakan
keluar parti. Sudah diketahui semua bahawa tindakan lompat parti ini didorong oleh pelbagai
faktor seperti tawaran jawatan, sogokan dan lain-lain. Seseorang wakil rakyat tidak boleh
menyalahgunakan alasan kebebasan berpersatuan dalam sistem demokrasi untuk
menghalalkan tindakan mereka yang tidak berintegriti. Oleh sebab itu, sudah tiba masanya
tindakan lompat parti ini perlu dikawal dengan pembentangan rang undang-undang ini.

Tuan Yang di-Pertua, dalam konteks negeri Sarawak, kerajaan negeri dan Yang
Amat Berhormat Premier Sarawak mengalu-alukan pembentangan Rang Undang-undang
Perlembagaan (Pindaan) (No.3) 2022 ini. Ini supaya larangan bertukar parti ke atas Ahli
Dewan Undangan Negeri dalam rang undang-undang yang dicadangkan dikuatkuasakan di
peringkat negeri setelah mendapat persetujuan Yang di-Pertuan Agong dengan Yang di-

Pertua Negeri dan Kerajaan Negeri Sarawak. Hasrat dan harapan Yang Amat Berhormat
