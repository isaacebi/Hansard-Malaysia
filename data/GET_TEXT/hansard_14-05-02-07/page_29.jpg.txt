DR. 27.7.2022 24

Pertahanan, Dato’ Seri Hishammuddin telah berkali-kali menyatakan kami tidak akan sesekali
mempertahankan serta berkompromi dengan mana-mana pihak yang melakukan tindakan-
tindakan tidak bertanggungjawab dalam proses perolehan LCS ini.

Untuk makluman semua juga, baru-baru ini pihak SPRM telah pun mengesahkan
mereka mempunyai bukti yang mencukupi untuk membawa pertuduhan terhadap beberapa
individu yang terlibat dalam skandal LCS ini. Pihak SPRM, Yang Berhormat Libaran, juga
dilaporkan telah menyelesaikan siasatan ke atas beberapa bahagian kes dan telah pun
mencadangkan pertuduhan terhadap suspek. Oleh itu, kini sudah tentulah seterusnya di
Jabatan Peguam Negara lah untuk memutuskan tindakan yang seterusnya. Terima kasih.

Timbalan Yang di-Pertua [Dato' Mohd Rashid Hasnon]: Terima kasih. Pertanyaan
yang seterusnya saya menjemput Yang Berhormat Datuk Liew Chin Jin @ Christina Liew,

Tawau.

8. Datuk Liew Chin Jin @ Christina Liew [Tawau] minta Menteri Alam Sekitar dan Air
menyatakan memandangkan penduduk Tawau sudah berdekad-dekad mengalami banjir
kilat, bolehkah empat pakej Projek Tebatan Banjir Tawau disegerakan dan disiapkan dalam
Rancangan Malaysia Ke-12 (2021-2025) dan bukannya baki kos projek melibatkan jajaran
lencongan banjir Sungai Tawau di Kg. Pasir Putih, Tawau, akan dimohon dalam RMKe-13
bagi perancangan total solution isu banjir di daerah Tawau.

Menteri Alam Sekitar dan Air [Dato’ Sri Tuan Ibrahim bin Tuan Man]: Terima
kasih Tuan Yang di-Pertua. Terima kasih Ahli Parlimen Tawau. Untuk makluman
Kementerian Alam Sekitar dan Air melalui jabatan pengairan dan saliran komited melaksana
projek rancangan tempatan banjir sebaik saja kelulusan diterima dan segera tanpa
mengabaikan soal kualiti soal kualiti pembinaan tersebut.

Bagi mengurangkan risiko banjir di sebahagian Sungai Tawau, kerajaan telah
meluluskan di bawah Pelan RTB Sungai Tawau Sabah melibatkan dua fasa. Fasa 1 terbahagi
kepada dua pakej yang berjumlahRM50 juta. Untuk makluman yang Dewan mulia pakej
pertama ini dijangka siap pada tahun 2024.

Manakala, fasa 2 yang melibatkan dua pakej juga yang berjumlah RM150 juta. Pakej
kedua ini melibatkan kerja-kerja naik taraf Sungai Tawau daripada Sungai Tanjung outlet
hingga ke Jambatan Sungai Apas. Pakej 2 daripada Fasa 2 ini melibatkan kerja-kerja naik
taraf Sungai Tawau dari Jambatan Apas hingga ke Sungai Rakis outlet.

Fasa 2 ini kita jangka telah dimohon untuk RP-3 Rancangan Malaysia Ke-12. Ini
bermakna kedua-dua fasa ini kita jangka dapat disiapkan dalam tempoh Rancangan Malaysia
Ke-12 tidak masuk ke Rancangan Malaysia Ke-13 sebagaimana yang dibangkit oleh Yang
Berhormat. Terima kasih

Timbalan Yang di-Pertua [Dato' Mohd Rashid Hasnon]: Soalan tambahan, sila
Tawau.

Datuk Liew Chin Jin [Tawau]: Terima kasih Menteri. Saya nak bertanya bolehkah
Menteri menjamin bahawa ada pengawasan ketat oleh pihak berkuasa yang berkenaan bagi
memastikan projek tebatan banjir dilaksanakan mengikut pelan dan spesifikasi yang
diluluskan supaya tidak timbul apa-apa masalah kelak. Ini kerana, penduduk ... Tawau sudah

cukup lama menderita akibat banjir kilat. Kita tidak boleh buat rakyat menunggu sehingga
