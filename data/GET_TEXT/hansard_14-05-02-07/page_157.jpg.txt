DR. 27.7.2022 152

8.21 mlm.

Tuan Hassan bin Abdul Karim [Pasir Gudang]: Terima kasih Tuan Yang di-Pertua,
saya berdiri di sini untuk menyokong rang undang-undang untuk meminda Perlembagaan
berkaitan dengan usaha kita mencegah lompat parti.

Dalam masa yang sama, saya ingin memberi kepujian, penghargaan kepada Yang
Berhormat Menteri di Jabatan Perdana Menteri (Parlimen dan Undang-undang) Yang
Berhormat Santubong.

Kedua, kepada Ketua Majlis Mesyuarat Dewan Rakyat iaitu Yang Amat Berhormat
Perdana Menteri kita dan Ketiga semua Jawatankuasa Pilihan Khas yang meneliti rang
undang-undang ini.

Perbahasan saya dalam masa yang singkat ini menumpu kepada soal penalti. Yang
Berhormat Menteri, pada pandangan saya kesalahan lompat parti ini bukanlah kesalahan
jenayah tetapi adakah dia merupakan kesalahan sivil ataupun tort.

Jadi, saya mengkhusus kepada penalti. Apakah penalti yang patut dikenakan kepada
mereka melompat parti? Saya ada beberapa cadangan.

Pertama, orang yang melompat parti ini jangan dibenarkan dia bertanding semula
dalam pilihan raya kecil berikut kekosongan kerusi itu. Bukan itu sahaja, dalam tempoh lima
tahun mereka yang melompat parti ini tidak boleh bertanding seperti peruntukan yang ada
dalam Perlembagaan sekarang.

Kedua, ini berkenaan pencen. Askar, veteran kita askar Angkatan Tentera dia sudah
beri khidmat 10 tahun, 13 tahun, 18 tahun sebagai Angkatan Tentera. Tidak cukup 21 tahun,
dia tidak dapat pencen tetapi Ahli Parlimen mungkin satu penggal sahaja lebih 3 tahun atau
dia sudah dua tahun dua penggal kalau dia melompat parti, boleh dikaji. Ini supaya orang
yang melompat parti ini hilang pencen dia.

Ketiga, saya mendengar taklimat Yang Berhormat Menteri begitu juga ucapan Yang
Amat Berhormat Perdana Menteri pagi tadi. Saya berpendapat rang undang-undang
meminda Perlembagaan ini patut dikuatkuasakan secara retrospektif bermula daripada
pilihan raya PRU ke-14 tahun 2018.

Yang tidak boleh penguatkuasaan retrospektif ialah kesalahan jenayah tetapi ini
bukan kesalahan jenayah. Ini satu kesalahan sivil. Tadi semua sebut tidak bermorallah
macam-macam. Jadi, perlu ada penalti.

Saya ingin bertanya kepada Yang Berhormat Menteri satu persoalan. Apa jadi
kepada rang undang-undang meminda Perlembagaan ini sekiranya Parlimen dibubarkan
sebelum sempat rang undang-undang ini diluluskan di dua-dua Dewan Parlimen ini, sebelum
sempat Yang di-Pertuan Agong memberi perkenan atau sebelum sempat diwartakan tiba-
tiba Parlimen dibubarkan. Apakah jadi nasib rang undang-undang ini?

Dalam masa satu minit ini Tuan Yang di-Pertua, saya ingin bergerak ke hadapan.
Saya tidak kisahlah MOU ini akan berakhir 31 Julai atau bukan 31 Julai ada apa juga kerajaan
yang sekarang ada beberapa bulan lagi atau yang akan datang fikirlah pindaan
Perlembagaan.
