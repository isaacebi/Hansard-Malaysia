DR. 27.7.2022 60

Kemudian, apa juga perkara yang ketiga yang saya ingin cadangkan di sini ialah
supaya Ahli Dewan Negara juga akan dibuat Akta Antilompat Parti kepada Ahli Dewan
Negara. Ahli Dewan Negara dipilih oleh Dewan Undangan Negeri yang ketuanya adalah
ketua parti di dalam Dewan Undangan Negeri itu atau ketua parti yang menjadi Perdana
Menteri misalnya, mencadangkan daripada partinya, nama-nama untuk menjadi Ahli Dewan
Negara. Akan tetapi setelah mereka contohnya, daripada parti UMNO misalnya, menjadi Ahli
Dewan Negara kemudian dia bertukar parti. Pada pendapat saya, satu ketika nanti kita
hendaklah membuat dan menggubal undang-undang untuk Ahli Dewan Negara juga, bukan
hanya untuk ADUN dan juga Ahli Dewan Rakyat sebagaimana yang kita buat sekarang ini.
Itu cadangan yang ketiga.

Cadangan yang keempat, saya masih lagi ingin bertanya secara rasmi dalam ucapan
saya di sini bahawa kekaburan masih lagi berlaku jika mereka menggunakan lambang yang
sama. Lambang Perikatan Nasional (PN), dia bertanding atas PPBM tetapi kemudian dia
menjadi ahli PAS. Adakah itu dianggap melompat parti? Itu saya ingin klarifikasi daripada
pihak Yang Berhormat Menteri. Contohnya, daripada Kongres India Muslim Malaysia
(KIMMA), dia bertanding atas tiket KIMMA logo BN, kemudian setelah dia menang, dia
melompat kepada parti UMNO.

Adakah itu dianggap sebagai melompat parti? Akan tetapi kalau kita lihat contoh
KIMMA, dia seorang tauke India Muslim, dia kaya dengan segala restoran dan sebagainya
dan dia popular di satu-satu Dewan Undangan Negeri itu dan dia menang kerana dia
dianggap sebagai India Muslim dari KIMMA. Akan tetapi apabila dia melompat parti UMNO,
pada pandangan saya, ada dua pandanganlah. Satu, mengatakan dia melompat parti. Ada
satu pandangan, dia tidak melompat parti kerana menggunakan lambang Barisan Nasional
yang sama walaupun parti yang berbeza. Jadi, saya ingin penjelasan atas kekaburan ini.

Seterusnya, perkara yang kelima yang ingin saya tanyakan kepada Yang Berhormat
Menteri ialah selama-lama ini kita membuat perjanjian antara parti-parti sebelum pilihan raya
ataupun pre-election agreement. Akan tetapi kalau kita ingin membuat sesuatu yang berbeza
iaitu post-election agreement, maka berlakulah satu bentuk kerajaan yang tidak mendapat
sejumlah parti yang mencukupi, bercampur dengan parti yang sebelum itu mereka tidak
sefahaman tetapi apabila lepas pilihan raya, mereka bergabung untuk mewujudkan kerajaan.
Jadi, itu satu pandangan lagi yang saya mohon daripada Yang Berhormat Menteri untuk
menjelaskan.

Apa yang penting sekali mengenai lompat tak melompat ini ialah mengenai kestabilan
satu-satu kerajaan. Malaysia ini selamanya dikenali sebagai sebuah negara yang stabil. Oleh
kerana itu, pelabur datang ke negara kita mencurah-curah dan kestabilan itu adalah perkara
pertama yang menjadi sebab mereka memilih Malaysia selain daripada prasarana yang agak
baik, insentif percukaian yang baik dan juga pekerja yang mahir yang mencukupi. Akan tetapi
yang paling penting ialah kestabilan. Oleh kerana kita tidak stabil, jika dahulu Yang Berhormat
Langkawi menjadi seorang Perdana Menteri dan ada empat Seri Paduka Yang diPertuan
Agong ketika Yang Berhormat Langkawi menjadi Perdana Menteri.
