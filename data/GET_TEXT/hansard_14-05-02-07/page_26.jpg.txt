DR. 27.7.2022 21

Keupayaan ini akan meningkatkan kapasiti ATM dalam mencegah sebarang bentuk
ancaman udara di setiap kawasan lapisan berpadu, terutama di kawasan sempadan negara.
Selain daripada itu, ATM juga sedang melaksanakan Pelan Pembangunan Keupayaan
Domain Laut pula melalui Program Transformasi TLDM 15 to 5 (15-5) bagi menggantikan
kapal-kapal lama dengan kelas kapal yang baharu. Kapal tersebut terdiri daripada Littoral
Combat Ships (LCS), Littoral Mission Ships (LMS), Multi Role Support Ships (MRSS), New
Generation Battleships (NGBS), New Generation Patrol Vessel (NGPV) dan kapal selam.

Ini menjawab soalan Yang Berhormat Parit yang bertanya mengenai tahap
keupayaan tempur aset-aset Angkatan Tentera Malaysia serta status terkini Program
Pemodenan Aset-aset ATM bagi menjaga kedaulatan dan keselamatan negara. Jadi pada
masa yang sama, ATM juga sedang melaksanakan Pelan Pembangunan Keupayaan
Keseluruhan Domain Darat, Laut, Udara dan Siber melalui perancangan angkatan masa
hadapan yang tidak hanya tertumpu pada penggantian aset lama.

Akan tetapi turut melibatkan peningkatan teknologi terkini untuk mengukuhkan sistem
pertahanan negara mengikut keutamaan berpandukan kepada strategi ketenteraan negara
dan rancangan pembangunan keupayaan ATM atau dikenali sebagai Fourth Dimension of
Malaysia Armed Forces.

Pelan ini merupakan roadmap pembangunan keupayaan jangka panjang ATM yang
turut mengintegrasi element man, machine dan method. Pembangunan keupayaan ATM
merupakan peningkatan secara berterusan dengan perolehan aset dan kelengkapan yang
berteknologi tinggi serta turut disepadukan dengan pembangunan modal insan yang
berkualiti. Terima kasih.

Dato’ Mohd Nizar bin Haji Zakaria [Parit]: Terima kasih Tuan Yang di-Pertua,
terima kasih kepada Yang Berhormat Timbalan Menteri. Kerajaan wajib untuk bersiap siaga
dengan pelbagai aset yang mampu digeruni dan mampu mengawal, khususnya negara kita.

Soalan tambahan saya, sejauh manakah tahap kesiagaan aset-aset Angkatan
Tentera Malaysia (ATM) kita, terutamanya aset laut dan udara bagi menghadapi masalah
pencerobohan perairan kita yang sentiasa berlaku di Laut China Selatan. Selain daripada kita
melindungi syarikat PETRONAS, melaksanakan projek cari gali minyak di dalam kawasan
Zon Ekonomi Eksklusif Malaysia, memandangkan kawasan ini dituntut dan dikatakan
sebahagian dari kawasan perairan mereka. Terima kasih.

Dato’ Sri Ikmal Hisham bin Abdul Aziz: Terima kasih sahabat saya, Yang
Berhormat Parit atas soalan tambahan. Saya juga setuju perkataannya, ‘digeruni’ tapi saya
nak tambah bukan sahaja digeruni, dan ‘dihormati’. Okey, untuk makluman Yang Berhormat
Parit dan semua Ahli Dewan yang mulia ini, bagi memastikan kestabilan, kepentingan negara
kita di Laut China Selatan yang sentiasa terjamin, Kementerian Pertahanan sentiasa
bekerjasama dengan semua agensi keselamatan negara yang lain seperti Majlis
Keselamatan Negara (MKN), Jabatan Laut Malaysia, Institut Maritim Malaysia (MIMA),
Kementerian Pengangkutan Malaysia (MOT), Kementerian Luar Negara (KLN), termasuklah
Tentera Udara Malaysia (TUDM) dan Tentera Laut Diraja (TLDM).
