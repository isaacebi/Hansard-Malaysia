DR. 27.7.2022 32

fasal (2)(c) dan fasal (3), sekatan-sekatan ke atas hak membentuk
persatuan yang diberi oleh perenggan (c) fasal (1);

(ii) cadangan untuk memansuhkan Perkara 48(6) Perlembagaan
Persekutuan termasuk mana-mana_ pindaan lain kepada
Perlembagaan Persekutuan yang dianggap perlu; dan

(iii) menyediakan satu penyata yang mengandungi cadangan rang
undang-undang berkaitan dengan Ahli Dewan Rakyat bertukar parti
serta pindaan Perlembagaan berkaitan dalam tempoh satu bulan,
dan jawatankuasa pilihan khas boleh melanjutkan tempoh ini
sekiranya perlu.

Tuan Yang di-Pertua, seperti yang dijelaskan, kerajaan mendengar dan
mempertimbangkan setiap pandangan serta input Ahli-ahli Dewan Rakyat termasuk abhli
Jemaah Menteri terhadap keperluan menggubal peruntukan larangan Ahli Dewan Rakyat
bertukar parti demi kelangsungan politik negara yang stabil.

Selaras dengan perkara ini, Jawatankuasa Pilihan Khas Menimbang Rang Undang-
undang Perlembagaan (Pindaan) (No. 3) 2022 dan Mengenai Peruntukan Larangan Ahli
Dewan Rakyat Bertukar Parti telah mengadakan tujuh siri mesyuarat dan perbincangan
bermula 15 April 2022 sehingga 12 Julai 2022 untuk melaksanakan tugasan sebagaimana
syor-syor jawatankuasa pilihan khas.

Saya ingin memaklumkan, keahlian Jawatankuasa Pilihan Khas Parlimen itu terdiri
daripada 11 orang Ahli Parlimen kerajaan dan pembangkang yang dipengerusikan oleh Yang
Berhormat Santubong, Dato’ Sri Haji Wan Junaidi bin Tuanku Jaafar. Ahli-ahli Parlimen
kerajaan yang menganggotai jawatankuasa itu terdiri daripada Yang Berhormat Pengerang
(BN), Yang Berhormat Padang Rengas (BN), Yang Berhormat Larut (BERSATU), Yang
Berhormat Kota Bharu (PAS) dan Yang Berhormat Sibuti (GPS). Manakala, wakil
pembangkang pula terdiri daripada Yang Berhormat Puchong (PH), Yang Berhormat Sepang
(PH), Yang Berhormat Tuaran (UPKO), Yang Berhormat Kulim-Bandar Baharu (PH) dan
Yang Berhormat Penampang (WARISAN).

Jawatankuasa pilihan khas juga menerima pandangan bertulis daripada pelbagai
pihak termasuk NGO, CSO, ahli-ahli akademik dan parti politik. Antaranya seperti The
Coalition for Clean and Fair Elections (BERSIH), Transparency International Malaysia (TI-M)
dan Malaysia Centre for Constitutionalism and Human Rights (MCCHR).

Kesemua input dan pandangan yang diterima daripada Ahli Jemaah Menteri, NGO,
CSO, ahli akademik dan parti politik ini diteliti dan dibincangkan dalam mesyuarat-mesyuarat
jawatankuasa pilihan khas. Secara umumnya, beberapa isu mengenai persoalan dan
peruntukan larangan Ahli Dewan Rakyat bertukar parti menjadi perdebatan dan
perbincangan, bukan sahaja di media massa dan media sosial malah turut dibincangkan
dalam Mesyuarat Jemaah Menteri.

Antara persoalan-persoalan tersebut adalah:
