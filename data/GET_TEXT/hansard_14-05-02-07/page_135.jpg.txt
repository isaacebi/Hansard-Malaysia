DR. 27.7.2022 130

Saya yakin seperti mana Ahli-ahli Parlimen, rakan-rakan Ahli Parlimen yang lain
menyambut baik pindaan ini, dibuat demi kemaslahatan, kepentingan dan kestabilan politik
negara untuk suatu jangka masa yang panjang. Saya berharap dengan adanya pindaan anti
lompat parti ini, ketidakstabilan politik di negara kita tidak lagi berlaku yang boleh menjejaskan
pembangunan ekonomi di negara kita.

Saya yakin menjadi satu keperluan terdesak untuk meluluskan pindaan ini bagi
melarang mana-mana Ahli Dewan Rakyat dan juga Dewan Negeri dengan sewenangnya
bertukar parti atas tujuan peribadi dan kepentingan politik. Selain itu, kewujudan pindaan ini
juga dapat mengelakkan daripada berulang semula pembentukan Kerajaan Persekutuan
sehingga beberapa kali seperti yang berlaku mutakhir ini.

Ketidakstabilan politik yang berlarutan sudah tentunya menyebabkan pemulihan dan
pembangunan ekonomi negara terbantut. Dalam masa yang sama, rakyat terus menghadapi
tekanan kehidupan. Malah, para pelabur juga tidak yakin dengan negara kita.

Tuan Yang di-Pertua, seperti yang kita sedia maklum, tujuan rang undang-undang ini
dibahaskan untuk memastikan keseimbangan kuasa dalam parti politik dapat dikekalkan
selain mewujudkan kerajaan yang stabil tanpa ada wakil rakyat yang melompat parti. Majoriti
ahli politik yang dipilih sebagai wakil rakyat, sebagai Ahli Dewan Rakyat, mereka ini
bertanding di atas tiket parti politik bukan atas nama individu. Sudah tentulah mana-mana
ahli politik yang membuat keputusan untuk lompat parti demi kepentingan diri sendiri telah
mengkhianati rakyat yang mengundi dan menyokong mereka sebagai wakil yang dicalonkan
oleh parti politik tersebut.

Tuan Yang di-Pertua, saya ingin memberi penekanan berkaitan dengan integriti
seorang ahli politik sebelum menjadi wakil rakyat dalam konteks kepimpinan integriti ini
membawa erti pemimpin yang amanah, bertanggungjawab, telus dan jujur.

Oleh itu dalam konteks Islam, kita ada dosa dan pahalanya dalam memikul amanah
ini dan yang disebutkan [Membaca sepotong hadis], “Setiap kamu itu pemimpin dan kamu
akan disoal oleh Allah SWT di hari akhirat”. Oleh itulah, hakikat budaya lompat parti ini
memberi ruang dan peluang berlakunya sogokan politik dan ia amat memalukan sekiranya
ada wakil rakyat yang melompat parti disebabkan termakan dengan sogokan dan
sebagainya.

Persoalannya, adakah wakil rakyat seperti ini yang perlu diangkat sebagai ikon untuk
generasi yang akan datang kerana ia menimbulkan pelbagai persepsi yang buruk di kalangan
rakyat, khususnya para pengundi yang baru berdepan dengan situasi politik negara kita.
Sehubungan itu, larangan Ahli Dewan Rakyat melompat parti amat diperlukan demi
mengekang budaya rasuah dalam politik daripada berleluasa.

lsu lompat parti perlu dilihat daripada sudut kejujuran, kesetiaan dan juga disiplin.
Oleh itu, seseorang yang ada dalam kedudukan yang tinggi dalam sudut kepimpinan
sepatutnya menjadi contoh yang baik kepada orang lain di mana kita yang menjadi pemimpin
ahli politik sudah tentu dilihat oleh rakyat dan menjadi mata dan telinga rakyat seluruhnya.

Satu bentuk pengkhianatan dan tidak setia sekiranya ada wakil rakyat yang

menukarkan sokongan politik yang menjadikan penentang kepada parti yang mengangkat
