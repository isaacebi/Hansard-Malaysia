DR. 27.7.2022 2

Dasar-dasar pembangunan mampan ini pula adalah selari dengan pembangunan
dan pelaksanaan Sustainable Development Goals (SDGs) di bawah Pertubuhan Bangsa-
bangsa Bersatu. Namun, sasaran dan indikator di bawah agenda SDGs ini adalah luas dan
merentasi sektor dan kementerian-kementerian yang lain.

Sebagai contoh, dengan kesan perubahan iklim yang semakin meluas dan ketara
serta peningkatan impak kepada negara, ekonomi dan sistem kewangan kita, Bank Negara
Malaysia dan Suruhanjaya Sekuriti Malaysia telah pun bekerjasama rapat dengan industri
kewangan dalam membina sektor kewangan yang berdaya tahan terhadap perubahan iklim
dan memberikan sokongan ke arah peralihan negara kepada ekonomi hijau dan amalan
lestari.

Di samping itu, Kementerian Alam Sekitar dan Air melalui Pelan Kelestarian Alam
Sekitar di Malaysia 2020-2030 turut memastikan bahawa Matlamat Pembangunan Mampan
di bawah United Nations diterap dalam setiap dasar-dasar di bawah kementerian yang
meliputi agenda kerajaan, dasar semasa kerajaan dan juga agenda-agenda pembangunan
mampan negara. Pelan strategik ini turut meliputi amalan ESG yang mengintegrasi matlamat-

matlamat SDGs di bawah PBB dengan menetapkan 35 inisiatif berdasarkan empat teras

utama iaitu:

(i) pengukuhan governans sebagai langkah proaktif pemantapan
institusi pelestarian di bawah kementerian melalui akta, peraturan
dan dasar yang diolah untuk meningkatkan autonomi dan
akauntabiliti Kementerian Alam Sekitar dan Air;

(ii) pertumbuhan hijau. Dibangunkan untuk memacu agenda
pertumbuhan hijau yang menjadi pemangkin kepada pembangunan
ekonomi, sosial dan alam sekitar;

(iii) kolaborasi strategik. Dibangunkan untuk memastikan agenda

kelestarian disokong oleh semua pemegang taruh; dan

(iv) keterangkuman sosial. la dibangunkan bagi memastikan elemen

sosial diambil kira oleh semua pihak sebagai ejen perubahan kepada
agenda pelestarian negara.

Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Silakan soalan tambahan pertama.

Datuk Seri Mohd Redzuan bin Md Yusof [Alor Gajah]: Terima kasih Yang
Berhormat Menteri. Jawapan yang saya amat memahami dari dahulu lagi. Cumanya, kita
dinampakkan terkial-kial dalam usaha, dalam inisiatif tertentu.

Disebutkan tadi, ini dipacu oleh industri. Kalau kita lihat di negara jiran contohnya,
inisiatif itu membawa impak yang tinggi. Dia boleh berjaya hari ini, mendapat pendapatan dari
platform-platform tertentu yang melibatkan diri dengan zero carbon emission trading. Sejauh
mana langkah kerajaan untuk membantu industri ini dengan bekerjasama dengan platform-
platform yang telah diwujudkan seantero dunia? Di bawah SDGs 17 menyatakan kerjasama

itu yang boleh kita melibatkan diri dalam perubahan iklim. Terima kasih.
