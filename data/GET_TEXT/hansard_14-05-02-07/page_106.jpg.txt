DR. 27.7.2022 101

menunaikan tanggungjawab mereka dalam portfolio yang dilantik. Ketidakstabilan ini adalah
hasil daripada ketiadaan prinsip dan protokol yang jelas mengenai pelantikan dan pemecatan
kerajaan.

Tuan Yang di-Pertua, kita tidak boleh mengabaikan kes-kes di mana ahli kecewa
dengan parti mereka. Contohnya, apabila kepimpinan menyimpang daripada objektif dan
prinsip mereka. Walau bagaimanapun di negara ini, kebanyakan kes lompat parti didorong
oleh motif lain yang kurang idealistik. Oleh itu, Rang Undang-undang Antilompat Parti ini
adalah penting terutamanya ketika negara dan rakyat sedang melalui cabaran ekonomi yang
getir.

Tuan Yang di-Pertua, Ahli Parlimen dan Ahli Dewan Undangan Negeri dipilih oleh
pengundi di kawasan mereka apabila mereka bertanding dalam pilihan raya di bawah panjji
parti mereka. Memang wajar jika mereka ingin meninggalkan parti mereka. Mereka harus
meletakkan jawatan mereka, mereka balik ke rakyat untuk pilihan raya kecil untuk
mendapatkan mandat baharu.

Saya percaya fasal pengecualian dalam Artikel 49A(2) baharu yang dicadangkan
yang peruntukan bahawa ahli yang dipilih, yang dipecat oleh parti mereka atau yang partinya
dibubarkan atau dibatalkan pendaftarannya tidak perlu mengosongkan kerusi mereka, adalah
perlu untuk melindungi hak ahli tersebut.

Tuan Yang di-Pertua, sebaik sahaja rang undang-undang ini diluluskan menjadi
undang-undang, saya ingin mencadangkan agar Dewan ini melihat cara-cara untuk
memperkukuhkan kestabilan dan kesahihan Parlimen. Salah satu langkah yang telah
dicadangkan oleh pengulas politik ialah pelaksanaan undi percaya atau investiture vote
dengan izin selepas pilihan raya dan motion of confidence and no confidence dengan izin.
Tujuan yang investiture vote adalah untuk mengesahkan keyakinan Dewan terhadap
Perdana Menteri yang baru dipilih. Peraturan tetap mesti dipinda untuk mewajibkan undi
investiture vote dan usul keyakinan dan tidak percaya dan diundi sebelum sebarang urusan
Parlimen boleh diteruskan.

Tuan Yang di-Pertua, satu lagi bidang yang memerlukan peraturan yang lebih ketat
ialah pembubaran Parlimen. Satu mekanisme perlu diwujudkan supaya Perdana Menteri
dikehendaki mendapatkan resolusi daripada Dewan Rakyat sebelum boleh minta ataupun
menasihati Duli Yang Maha Mulia Seri Paduka Baginda Yang di-Pertuan Agong untuk
membubarkan Parlimen untuk pilihan raya mengejut.

Mana-mana Ahli Parlimen juga mesti dibenarkan membawa usul mengarahkan
Perdana Menteri meminta atau menasihati Yang di-Pertuan Agong untuk membubarkan
Parlimen. Ini dapat mengelakkan Yang di-Pertuan Agong daripada terlibat dengan politik
kepartian yang tidak menyenangkan seperti yang berlaku sebelum ini iaitu menerima Akuan
Berkanun dan menemu bual ahli individu berkenaan dengan kesetiaan mereka.

Tuan Yang di-Pertua, terdapat kebaikan dan keburukan pengundian terbuka
mengenai perkara yang dinyatakan dalam dua perenggan sebelumnya. Akan tetapi, saya
percaya bahawa pengundian terbuka menawarkan lebih ketulusan dan akan menghentikan

politik jubah dan keris, mesyuarat rahsia, membuat perjanjian dan akuan berkanun rahsia.
