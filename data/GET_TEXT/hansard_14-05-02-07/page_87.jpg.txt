DR. 27.7.2022 82

Jadi Tuan Yang di-Pertua, saya hendak ucapkan tahniah kepada kita semua kerana
insya-Allah saya percaya dalam pindaan Perlembagaan nanti semua kita akan menyokong
anti-hopping law ini. Apa yang berlaku pada masa yang lepas, kita jadikan teladan sahaja.
But today we are together to make sure that this thing will never ever happen again. Tuan
Yang di-Pertua, saya menyokong.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Padang Rengas. Seterusnya saya menjemput Yang Berhormat Jerlun.

4.06 ptg.

Dato’ Seri Utama Haji Mukhriz Tun Dr. Mahathir [Jerlun]: Assalamualaikum
warahmatullahi wabarakatuh dan salam sejahtera. Jerlun juga menyokong pindaan
Perlembagaan ini dan mengucapkan setinggi-tinggi tahniah dan syabas kepada Yang
Berhormat Santubong kerana pushing ahead dengan pindaan-pindaan yang seperti mana
yang kita bincangkan pada hari ini.

Secara umumnya, kita tahu bahawa ini adalah satu perkara yang sangat penting
untuk memulihkan keyakinan rakyat terhadap sistem demokrasi yang kita amalkan. Kalaulah
terus dibenarkan atau dibiarkan aktiviti lompat melompat ini setelah seseorang itu dipilih
menjadi Ahli Dewan Rakyat ini, maka tentunya pengundi itu sendiri rasa buang masa sahaja
dia menggunakan haknya untuk keluar mengundi walhal orang yang dipilih itu boleh membuat
keputusan secara unilateral untuk mengkhianati mandat yang diberikan oleh rakyat.

Saya terima baik peruntukan di mana Ahli Dewan Rakyat yang tinggalkan partinya
terhenti sebagai Ahli Dewan Rakyat. Akan tetapi, apabila perkara ini berlaku dahulu, sebelum
peruntukan ini diluluskan tidakkah perlu difahami sebelum itu kenapa seorang Ahli Dewan
Rakyat itu mengambil tindakan untuk keluar parti? Mungkin kerana prinsip, mungkin kerana
tidak setuju dengan keputusan kepimpinan partinya ataupun perkara-perkara lain. Sebentar
tadi kita dengar Yang Berhormat Semporna bangkitkan perkara ini. Sepatutnya disemak
ataupun disiasat sedalam-dalamnya jika wujud penyelewengan seperti sogokan — baik duit
ataupun jawatan dalam kerajaan ataupun jawatan dalam GLC dan imbuhan-imbuhan yang
lain untuk mendorong pihak Ahli Dewan Rakyat itu untuk melompat.

Ini sepatutnya menjadi tanggungjawab Suruhanjaya Pencegahan Rasuah Malaysia
(SPRM). Jangan SPRM pula yang diguna untuk beri tekanan kepada Ahli Dewan Rakyat
supaya sokong ataupun tidak sokong pihak-pihak tertentu. Bagaimana pula dengan kes di
mana seorang Ahli Dewan Rakyat itu tidak setuju dengan keputusan yang dibuat oleh
kepimpinan parti dia sendiri? Walhal, mungkin dia dapati bahawa kepimpinan parti yang
terlibat dalam kes-kes rasuah, salah guna kuasa, penyelewengan, kleptokrasi dan
sebagainya.

Jadi, dia tak boleh hendak meninggalkan partinya walaupun dia tidak setuju lagi
dengan parti atau kepimpinan parti dan dia terpaksa tunggu sampai dia dipecat kalau dia
hendak kekal sebagai Ahli Dewan Rakyat. Jadi, ini saya rasa kadangkala itu satu
ketidakadilan dan perlu dicari satu mekanisme di mana seorang yang tidak lagi sehaluan atas
