DR. 27.7.2022 149

Tuan Yang di-Pertua, tetapi sekarang saya ingin puji dan ucap terima kasih atas
kerjasama pihak jawatankuasa dan semua ahli politik dalam mengangkat isu lompat parti.
Seperti Yang Berhormat Port Dickson katakan tadi, kita semua akui ada kelompangan dalam
sistem yang membolehkan ahli politik ini dijual beli dan pada hari yang bersejarah ini unpama
“biduk lalu, kiambang bertaut” daripada pihak pembangkang dan kerajaan, kita akan bersama
memulakan langkah dan meminda Perlembagaan bagi meletakkan larangan buat Ahli Dewan
Rakyat daripada melompat parti.

Tuan Yang di-Pertua, pertama, saya ingin bertanya pandangan Yang Berhormat
Menteri. Adakah perlunya di masa hadapan untuk mewujudkan satu akta khususnya bagi
larangan lompat parti? Sebagai contoh negara New Zealand mengguna pakai dengan izinnya
Electoral (Integrity) Amendment Act 2018. Pandangan saya akta khusus perlu digubal bagi
satu panduan buat negara kita. Ini bagi memastikan tiada ruang penyalahgunaan mahupun
penindasan kepada berlakunya pelaksanaan larangan lompat parti. Secara tidak langsung,
keyakinan rakyat terpelihara, demokrasi berparlimen terus dijunjung.

Saya juga ingin mendapatkan penjelasan, bagaimanakah mekanisme pengawalan
undang-undang ini akan dilaksanakan? Adakah sekiranya berlaku konflik, siapakah pihak
yang akan menentukan keputusan sama ada seseorang Ahli Dewan Rakyat itu perlu
mengosongkan kerusi dan dilakukan pilihan raya untuk memilih semula pemimpin yang akan
diberikan mandat?

Tuan Yang di-Pertua, saya mohon penjelasan mengapa seorang Ahli Dewan Rakyat
itu dipecat dari partinya, kemudian memilih untuk memasuki parti lain, situasi ini tidak dikira
sebagai lompat parti? Sebagai contoh, sekiranya seorang Ahli Dewan Rakyat itu melanggar
Perlembagaan parti, melakukan masalah prinsip maka parti memutus untuk memecat. Ini
dilihat sebagai satu ruang penyalahgunaan pengecualian yang diberikan melalui pindaan ini.
Ahli politik ini boleh menggunakan alasan dipecat daripada parti untuk memasuki parti lain.
Sedangkan punca pemecatan itu adalah sikap ahli politik sendiri. Maka kenapa situasi seperti
ini tidak dapat dikelaskan sebagai lompat parti? Mohon penjelasan daripada Yang Berhormat
Menteri.

Tuan Yang di-Pertua, saya ingin meminta pandangan Yang Berhormat Menteri
bagaimana dengan kes sekiranya ahli politik masih berdegil untuk melompat parti? Saya
bersetuju atas prinsip bahawa pilihan raya perlu diadakan semula agar rakyat dapat memberi
mandat baharu. Akan tetapi jika dilihat daripada faktor kewangan, bukankah akhirnya
merugikan negara dan menanggung keseluruhan kos pilihan raya tersebut? Adakah wajar
sekiranya untuk kes-kes sebegini satu denda, satu penalti atau ganti rugi atau mungkin
sebahagian kos pilihan raya itu dibenarkan kepada ahli politik tersebut sebagai satu bentuk
pengajaran dan tanggungjawab untuk dipikul oleh mereka. la juga dilihat dapat memberikan
signal kepada ahli-ahli politik bahawa perkara ini bukanlah perkara kecil boleh dimain-
mainkan sewenang-wenangnya. Mohon pandangan daripada Yang Berhormat Menteri.

Sentuh tentang perihal lompat parti. Perlu kita renungkan juga kepada impak tidak
langsung kepada rakyat. Situasi apabila ahli politik lompat parti mengakibatkan kesannya

kerajaan tumbang kepada ahli politik pembangkang dinafikan peruntukan kawasan Parlimen.
