DR. 27.7.2022 137

iaitu dengan jelas menyatakan, termasuk dalam kategori lompat parti iaitu mereka yang
selepas memasuki Dewan Rakyat sebagai anggota suatu parti, melepaskan keanggotaan
atau tidak lagi menjadi anggota parti itu atau mereka yang selepas memasuki Dewan Rakyat
sebagai bebas, menyertai suatu parti.

Dengan apa yang dijelaskan ini, saya pohon penjelasan-penjelasan daripada
persoalan-persoalan yang saya tanyakan supaya dapat memberi ruang kefahaman yang
jelas mengenai undang-undang ini yang kita bahaskan. Saya ingin untuk menyokong rang
undang-undang ini. Mudah-mudahan ia membawa kepada kestabilan dan transformasi politik
dalam negara kita bagi masa yang akan datang. Terima kasih Tuan Yang di-Pertua.

#1930
Dato' Ramli bin Dato' Mohd Nor [Cameron Highlands]: Terima kasih, Yang

Berhormat Dungun. Dipersilakan, Yang Berhormat Jelutong.

7.30 mlm.

Tuan Sanisvara Nethaji Rayer a/l Rajaji [Jelutong]: Terima kasih, Tuan Yang di-
Pertua atas peluang yang telah diberikan. Saya ingin memulakan perbahasan saya dengan
merujuk kepada satu ungkapan kata yang digunakan oleh seorang tokoh politik yang terkenal
di tanah air tidak lain daripada parti DAP iaitu Mendiang Karpal Singh yang juga pernah
menjadi Ahli Parlimen untuk kawasan Jelutong dan Ahli Parlimen Bukit Gelugor.

Dengan izin Tuan Yang di-Pertua, “In politics there are no permanent friends and
there are no permanent enemies, but they must be permanent principals”. Saya juga ingin
merujuk kepada pantun yang diberikan ataupun disediakan karyanya oleh Allahyarham Tok
Guru Nik Aziz kerana kedua-dua tokoh ini Allahyarham Tok Guru Nik Aziz dan juga Mendiang
Karpal Singh adalah dua tokoh yang masih saya simpan sebagai tokoh-tokoh yang memberi
pengajaran sedikit sebanyak dalam kerjaya saya sebagai seorang ahli politik. Allahyarham
Tok Guru Nik Aziz berkata seperti berikut:

Ikan belanak ditutup saji,

Saji dianyam oleh Pak Mahat,

Orang khianat jangan dipuji,

Makin dipuji makinlah jahat. [Tepuk]

Dalam perbahasan pada hari ini saya tidak ingin merujuk kepada apa-apa peruntukan
dengan izin yang rumit tetapi sebelum itu saya percaya ini adalah soal moral, soal prinsip,
soal didik, soal akhlak kita sebagai seorang manusia biasa. Tidak perlu menjadi ahli politik.
Namun sebelum itu saya mengambil kesempatan ini untuk berterima kasih, merakamkan
ucapan setinggi-tinggi terima kasih penghargaan saya kepada Yang Amat Berhormat
Perdana Menteri kita, Yang Berhormat Bera dan juga kepada Yang Berhormat Santubong
atas inisiatif yang telah diambil untuk memastikan bahawa undang-undang ini digubal dan
dibentangkan untuk perbahasan dan saya berharap akan diluluskan esok di Parlimen.

Tuan Yang di-Pertua, perkara penting yang kita harus ingat adalah kita sebagai ahli
politik perlu sentiasa menunjukkan perilaku yang baik. Perilaku ini adalah perilaku yang

berasaskan kepada kejujuran, berasaskan kepada keikhlasan, berasaskan kepada prinsip.
