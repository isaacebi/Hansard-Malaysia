DR. 27.7.2022 129

Jadi oleh itu Tuan Yang di-Pertua, saya berharap agar pihak yang berada di sebelah
sana perlu ingat bahawa selepas PRU-15 ini belum tentu yang duduk di sebelah sana akan
kekal duduk di sebelah sana. Jadi, jangan esok apabila mereka sudah kembali duduk di
sebelah sini, barulah meluahkan perkara kita perlu peruntukan yang sama rata. Jadi kalau
ingin melakukan reformasi Parlimen, lakukan bersama-sama dengan rang undang-undang
ini. Saya yakin, isu-isu mengenai melompat parti ini setidak-tidaknya dapat kita elakkan.

Sebagai akhirnya Tuan Yang di-Pertua, saya ingin sampaikan mesej saya juga
kepada rakyat yang ada di luar sana memandangkan kerana rakyatlah yang melihat
perbahasan ini pada hari ini. Peranan rakyat juga sebenarnya amat penting untuk kita
menghapuskan budaya melompat parti ini.

Cadangan saya kepada rakyat yang ada di luar sana. Jika ada serial jumper yang
bertanding dalam pilihan raya yang akan datang sebagaimana yang disebutkan oleh Yang
Berhormat Semporna tadi pagi, Yang Berhormat Keningau, sudah tujuh parti dia lompat.
Pastikan dalam pilihan raya akan datang ini, jangan undi mereka. Rakyat kena menghukum
mereka kerana kalau rakyat keep on voting for them, dan inilah yang berlaku. Akhirnya
mereka kembali kepada sistem demokrasi kita dan inilah yang akan memberikan imej yang
tak baik kepada negara. Kalau ingin membersihkan Parlimen ini, rakyat kena memainkan
peranan yang cukup dan jelas agar mesej rakyat yang bencikan lompatan, ahli-ahli politik
yang melompat ini, mereka kena memainkan peranan mereka.

Dengan itu Tuan Yang di-Pertua, saya menyokong usul ini dan diharap akan ada
penambahbaikan agar isu-isu yang menjadi persoalan dapat kita perjelaskan dengan lebih
teliti dan jelas sebelum rang undang-undang ini kita kuatkuasakan. Sekian dan terima kasih.

Tuan Yang di-Pertua: Terima kasih Yang Berhormat Sepanggar. Yang Berhormat

Kemaman. Yang Berhormat, silakan.

6.59 ptg.

Tuan Che Alias bin Hamid [Kemaman]: Assalamualaikum warahmatullahi
wabarakatuh dan salam sejahtera. Pertama, saya merakamkan ucapan ribuan terima kasih
kepada Tuan Yang di-Pertua kerana memberikan peluang kepada saya untuk sama-sama
mengambil bahagian dalam perbahasan Rang Undang-undang Perlembagaan (Pindaan)
(No.3) 2022 pada petang ini.

Pertama, saya merakamkan ucapan ribuan terima kasih juga kepada pihak kerajaan
dan juga jawatankuasa pilihan khas yang dipengerusikan oleh Yang Berhormat Santubong,
Menteri di Jabatan Perdana Menteri kerana dapat membawa rang undang-undang ini untuk
dibincang dan dibahaskan dalam Dewan yang mulia ini.

#1900

Saya percaya rang undang-undang yang digubal ini menjadi titik permulaan kepada
penggubalan akta bagi mencegah Ahli Dewan Rakyat melompat parti demi melindungi hak
rakyat yang telah memberi undi dan juga kepercayaan yang tinggi kepada ahli-ahli politik
ketika pilihan raya.
