DR. 27.7.2022 142

Tuan Yang di-Pertua, Igan juga ingin mengambil kesempatan ini untuk mengucapkan
setinggi-tinggi tahniah kepada kerajaan kerana kesungguhan dan iltizam yang tinggi bagi
memastikan Rang Undang-undang Anti Lompat Parti ini dibentangkan menjadi kenyataan
dengan terbentuknya sebuah Jawatankuasa Pilihan Khas yang terdiri daripada Ahli Dewan
Rakyat kerajaan dan pembangkang. Penubuhan Jawatankuasa ini adalah manifestasi
seriusnya pihak kerajaan menangani isu Ahli Dewan Rakyat melompat parti yang semakin
mewabak jika tidak ditangani dengan segera.

Tuan Yang di-Pertua, saya berpendapat bahawa cadangan-cadangan yang
dikemukakan oleh Jawatankuasa Pilihan Khas ini adalah amat komprehensif sekali kerana ia
telah melibatkan pandangan pelbagai pihak seperti badan-badan bukan_ kerajaan,
pertubuhan masyarakat sivil, ahli-ahli akademik dan parti-parti politik serta melibatkan 12 sesi
libat urus sejak 23 November 2021 hingga 7 April 2022 yang melibatkan lebih kurang 7,571
orang responden yang terdiri daripada orang awam dan juga Ahli-ahli Parlimen serta tujuh
kali mesyuarat diadakan.

Tidak dapat dinafikan bahawa RUU ini masih ada kelompangannya. Akan tetapi rang
undang-undang ini akan menjadi langkah pemula bagi mencegah dan mengekang tindakan
keluar parti untuk melindungi hak rakyat yang telah mengundi dan meletakkan kepercayaan
serta amanah yang tinggi kepada wakil rakyat berkenaan ketika pilihan raya.

Tuan Yang di-Pertua, semua maklum bahawa penggubalan Akta Anti Lompat Parti
ini bertujuan untuk menjaga kestabilan politik negara dan mendukung sistem demokrasi
berparlimen yang bermaruah, berintegriti, amanah yang penuh dengan kejujuran, kesetiaan
dan keikhlasan. Sejarah juga telah menyaksikan akibat tindakan lompat parti telah menjadi
punca ketidakstabilan politik negara dengan tiga orang Perdana Menteri dilantik sejak PRU
ke-14 diadakan pada tahun 2018. Oleh sebab itu, kita mendengar kerajaan hari ini disebut
dengan berbagai-bagai gelaran seperti ‘kerajaan tebuk atap’, ‘kerajaan pintu belakang’ dan
sebagainya. Semua ini adalah kerana di Malaysia tidak ada undang-undang khusus yang
boleh menghalang tindakan lompat parti di kalangan wakil rakyat.

Tuan Yang di-Pertua, pembentangan Rang Undang-undang Perlembagaan
(Pindaan) (No. 3) 2022 ini bukan sahaja untuk melarang atau mengekang wakil rakyat
bertukar parti tetapi yang lebih penting daripada itu ialah soal prinsip dan amanah yang telah
diberikan oleh rakyat dan parti yang telah memilih seseorang wakil rakyat sebagai calon.
Tindakan melompat parti adalah tindakan yang tidak bermoral dan bermaruah kerana telah
mengkhianati mandat yang diberikan pengundi-pengundi di dalam pilihan raya. Tindakan
mengkhianati amanah rakyat yang tidak beretika ini telah mengabaikan kepentingan rakyat,
parti dan negara secara keseluruhannya semata-mata kerana kepentingan diri sendiri.

Tuan Yang di-Pertua, di dalam setiap pilihan raya, pengundi memilih seseorang calon
dengan harapan apabila menang mereka dapat memberikan perkhidmatan yang terbaik dan
menggalas tanggungjawab dengan amanah untuk rakyat. Akan tetapi apabila wakil rakyat itu
melompat ke parti yang lain, sudah tentu akan mengecewakan harapan pengundi dan
akibatnya pengundi ataupun rakyat akan marah serta hilang kepercayaan terhadap wakil

rakyat mereka.
