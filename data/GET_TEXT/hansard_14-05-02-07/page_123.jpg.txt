DR. 27.7.2022 118

mengekang amalan lompat parti wakil rakyat tanpa disertakan satu undang-undang
menyekat perbuatan itu.

Tuan Yang di-Pertua, antara persoalan yang harus diperhatikan dan diambil tindakan
ialah bagaimana pindaan ini boleh mengawal pertubuhan atau parti politik dan bukan sekadar
individu yang bertanding. Dalam cadangan ini, mana-mana individu yang bertanding dalam
sesuatu pilihan raya di atas parti tertentu dan menang, beliau akan hilang kelayakan dan
dikosongkan kerusi sekiranya beliau keluar parti atau dipecat daripada parti.

Begitu juga seorang calon bebas yang memenangi pilihan raya, kemudiannya
menyertai mana-mana parti politik selepas memenangi pilihan raya. Ini semuanya melibatkan
tindakan individu yang memenangi pilihan raya.

Bagaimanakah jika parti yang diwakili membuat keputusan sebaliknya? Apakah
nasib individu yang mewakili parti tersebut? Apabila sesebuah parti berbuat demikian,
bagaimanakah nasib calon yang memenangi pilihan raya atas nama parti tersebut, sama ada
mereka mengikut keputusan parti atau enggan bersama parti? Yang lari itu parti tetapi yang
menjadi mangsa ialah ahli.

Selain itu, cadangan bahawa individu yang dipecat daripada parti juga akan
kehilangan kelayakan dan kerusinya diisytiharkan kosong, perlukan penelitian dan
pertimbangan yang lebih rasional. Bagaimanakah sekiranya parti keluar dari sesebuah
pakatan tetapi ahli enggan dan kemudiannya dipecat?

Tuan Yang di-Pertua, Rang Undang-undang Lompat Parti perlu memenuhi semua
kriteria dan keperluan semasa. Pengabaian atau terlepas pandang aspek-aspek tertentu
boleh mencacatkan rang undang-undang tersebut. Bagaimanapun untuk bergerak ke depan,
maka definisi dan konsep asas lompat parti serta isu lompat parti yang berbangkit sekarang
perlu diberikan tindakan dan langkah segera agar amalan lompat parti dan mengkhianati
amanah rakyat tidak merebak. Manakala perkara-perkara belum lagi berlaku, boleh
dipertimbangkan pada pindaan-pindaan pada masa akan datang.

Apa yang penting, rang undang-undang ini perlu dipercepatkan bagi memastikan
amalan politik tidak sihat ini dibanteras segera. Oleh sebab itu, keputusan secara bersama
dengan bersetuju melalui pembentangan RUU ini adalah sangat saya harapkan. Mengambil
kira semangat bipartisan, dengan mengetepikan fahaman politik demi kesejahteraan dan
kestabilan negara. Justeru itu, saya daripada Parlimen Batang Lupar menyokong Rang
Undang-undang Perlembagaan Persekutuan (Pindaan) (No. 3) 2022. Sekian, terima kasih.

Tuan Yang di-Pertua: Terima kasih Yang Berhormat Batang Lupar. Yang Berhormat

Kepong, silakan.

6.19 ptg.

Tuan Lim Lip Eng [Kepong]: Terima kasih Tuan Yang di-Pertua memberi peluang
kepada saya untuk membahaskan RUU Antilompat Parti ini. Setelah berbulan lamanya
menunggu, akhirnya kita sudah sampai ke salah satu kemuncak di dalam memorandum
persefahaman di antara pihak pembangkang dan pihak kerajaan.
