DR. 27.7.2022 72

Saya memulakan ucapan ini untuk merakamkan ucapan terima kasih kepada Yang
Amat Berhormat Bera, Perdana Menteri, kerana memberi kebenaran untuk ‘Rang Undang-
undang Larangan Ahli Dewan Rakyat Bertukar Parti’ atau ‘Antilompat Parti’ ini dibentangkan
di Dewan yang mulia ini. Saya juga merakamkan ucapan tahniah kepada Abhli-ahli
Jawatankuasa Pilihan Khas yang merentas parti yang dipengerusikan oleh Yang Berhormat
Santubong, Menteri Parlimen dan Undang-undang, yang telah berjaya menyiapkan RUU ini
sehingga berjaya dibentang pada hari ini.

Ini adalah satu sejarah terbesar kepada perjalanan politik dalam negara kita. Setelah
14 kali PRU berlangsung dengan pelbagai cerita lompat parti telah berlaku dan pelbagai
alasan diberikan untuk menghalalkan lompatan tersebut. Saya yakin rakyat di bawah iaitu
pengundi kita di kawasan Parlimen masing-masing juga amat gembira dengan
perkembangan ini kerana setiap kali berlaku lompat parti sama ada oleh Ahli Dewan Rakyat
atau pun Dewan Undangan Negeri, mereka di bawah turut berdukacita terutamanya jentera
parti yang telah bekerja keras membantu untuk memenangkan Ahli berkenaan.

Bila berbincang isu lompat parti ini, sudah pasti sebuah sejarah yang tidak boleh
dipadamkan. Menjadi rujukan kita semua pada hari ini, iaitu Pindaan Undang-undang
Perlembagaan Tubuh Kerajaan Kelantan pada tahun 1991, bagi memperuntukkan bahawa
mana-mana Ahli Dewan Undangan Negeri yang menjadi ahli sesebuah parti politik yang
keluar parti, dipecat atau tidak lagi menjadi ahli parti itu, atas apa-apa alasan adalah dianggap
hilang keanggotaan dalam Dewan Undangan Negeri dan kerusinya adalah kosong.

Tuan Yang di-Pertua, namun begitu dalam kes kerusi dua ADUN Kelantan yang
asalnya menang atas Parti Melayu Semangat 46, diisytiharkan kosong kerana telah
melompat parti. Satu pilihan raya kecil diadakan di kedua-dua Dewan Undangan Negeri
berkenaan. Mereka bertanding semula atas tiket Barisan Nasional tetapi kalah. Seterusnya,
mereka mencabar Peruntukan Perlembagaan Undang-undang Negeri Kelantan yang
menghalang melompat parti. Mereka memenangi kes berkenaan dan kembali diisytiharkan
sebagai ADUN oleh Mahkamah Agung di waktu itu.

Ini bermakna, Tuan Yang di-Pertua, Kelantan telah mendahului dalam isu ini 31 tahun
lepas apabila telah memperkenalkan RUU tersebut. Hari ini barulah pindaan Perlembagaan
Persekutuan ini berlaku. Walau bagaimanapun, saya sekali lagi mengucapkan tahniah
kepada Kerajaan Keluarga Malaysia kerana berjaya membentangkan RUU pada kali ini.

Dalam perbahasan ini, Tuan Yang di-Pertua, saya ingin menarik perhatian Dewan
yang mulia ini, berkaitan dengan beberapa persoalan yang mungkin akan berlaku. Pertama,
apakah yang akan berlaku selepas PRU nantijika tiada parti yang boleh membentuk kerajaan
kerana kedua-dua pihak mempunyai kedudukan yang sama, iaitu 111 buah kerusi dan satu
pihak lagi 111 buah kerusi? Parlimen mungkin tergantung. Adakah satu pilihan raya baru
perlu dibuat? Seperti mana yang kita ketahui, mengadakan sesuatu PRU memerlukan
kepada perbelanjaan yang sangat besar. Apa akan terjadi kepada negara kita di waktu itu?

Kedua adalah dalam RUU ini, jika terdapat sebuah gabungan yang keluar daripada
gabungan asal, tidak dikira sebagai lompat parti dan tidak tertakluk kepada undang-undang

ini. Jadi, persoalannya, jika terdapat Ahli dalam gabungan berkenaan yang tidak bersetuju
