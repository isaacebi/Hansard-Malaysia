DR. 27.7.2022 16

Tuan Haji Wan Hassan bin Mohd Ramli [Dungun]: Terima kasih Yang Berhormat
Timbalan Menteri atas jawapan. Saya ingin untuk tahu adakah usaha-usaha lain yang diambil
oleh pihak JAKIM untuk memperkasakan bidang penguatkuasaan agama dan yang kedua
berapakah jumlah anggota penguat kuasa agama seluruh negeri setakat ini?

Datuk Haji Ahmad Marzuk bin Shaary: Tuan Yang di-Pertua, terima kasih kepada
Yang Berhormat Dungun. Kerajaan melalui JAKIM sebagaimana saya nyatakan tadi sedang
dalam kajian peringkat akhir untuk pertama, memperkasakan gred jawatan Ketua Pegawai
Penguat Kuasa Agama kepada gred 54.

#1050

Selaras dengan rumusan kajian memperkasakan Institusi Penguatkuasaan Syariah
untuk mempertingkatkan gred jawatan KPPA kepada gred jawatan yang lebih tinggi.

Kedua, pelantikan pegawai penyiasat hendaklah terdiri daripada kalangan Penolong
Pegawai Hal Ehwal Islam gred S29 dan Pembantu Hal Ehwal Islam gred 19.

Ketiga, cadangan untuk mewujudkan elaun khas dan insurans perlindungan secara
berkelompok kepada Pegawai Penguatkuasa Agama Negeri secara keseluruhannya
sebagaimana sebahagian dari negeri telah pun melaksanakan skim insurans kelompok
tersebut bagi melindungi dan menjaga kebajikan para penguat kuasa.

Berkaitan soalan Yang Berhormat, penguat kuasa mengikut pecahan setiap negeri.
Saya akan bagi secara bertulis kerana ia melibatkan angka-angka yang agak panjang.
Sekian, terima kasih.

Timbalan Yang di-Pertua [Dato' Mohd Rashid Hasnon]: Baik. Soalan tambahan
yang kedua, sila saya jemput Yang Berhormat Hulu Langat.

Datuk Haji Hasanuddin bin Mohd Yunus [Hulu Langat]: Terima kasih Tuan Yang
di-Pertua. Yang Berhormat Timbalan Menteri, saya ingin bertanya berkenaan dengan
perkembangan urusan Penggerak Masyarakat Orang Asli (PMOA) yang saya difahamkan
kebanyakan jawatan-jawatan itu kontrak sejak beberapa tahun yang lalu. Apakah
perancangan kementerian Yang Berhormat terhadap mereka? Terima kasih.

Datuk Haji Ahmad Marzuk bin Shaary: Terima kasih kepada sahabat saya Yang
Berhormat Hulu Langat atas keprihatinan kepada Penggerak Masyarakat Orang Asli.
Memang semenjak dari dulu lagi, mereka ini adalah merupakan kakitangan kontrak dan ramai
juga sukarelawan-sukarelawan yang bersama dalam menjalankan misi kepada
perkampungan-perkampungan Orang Asli bagi menjaga kebajikan mereka dan juga
keperluan-keperluan yang lain.

Satu pandangan yang baik daripada Yang Berhormat. Sebenarnya pihak kerajaan
dalam pengetahuan pihak kami di JAKIM sedang dalam penelitian untuk lebih menjaga soal
kebajikan mereka termasuk soal perjawatan dan juga imbuhan-imbuhan yang sepatutnya
mereka terima kerana kita tahu bahawa mereka ini juga berdepan dengan soal risiko
bilamana berada di pedalaman bagi melaksanakan tugas mereka. /nsya-Allah dalam masa
yang terdekat kita akan laksanakan pelbagai skim insurans yang dibolehkan untuk kebajikan
mereka. Terima kasih.
