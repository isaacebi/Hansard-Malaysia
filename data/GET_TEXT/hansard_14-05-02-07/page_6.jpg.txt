DR. 27.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Rabu, 27 Julai 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Datuk Dr. Hasan bin Bahrom [Tampin]: Tuan Yang di-Pertua, kuorum. Kuorum,
kuorum.

Timbalan Yang di-Pertua [Dato’ Mohd Rashid Hasnon]: Baik. Saya minta Bentara
panggil mereka yang ada di luar dan sebahagiannya dalam perjalanan. Terima kasih Ahli

Yang Berhormat. Saya teruskan dengan menjemput Yang Berhormat Alor Gajah.

1. Datuk Seri Mohd Redzuan bin Md Yusof [Alor Gajah] minta Menteri Alam Sekitar
dan Air menyatakan perancangan dan pendirian kerajaan dalam melaksanakan inisiatif ESG
seperti yang digariskan di dalam rangka kerja United Nations.

Menteri Alam Sekitar dan Air [Dato’ Sri Tuan Ibrahim bin Tuan Man]: Bismillahi
Rahmani Rahim. Assalamualaikum warahmatullahi wabarakatuh dan selamat pagi semua.
Terima kasih Yang Berhormat Alor Gajah yang membangkitkan soalan pertama pada pagi
ini. Mudah-mudahan Dewan kita berjalan dengan tenang, aman dan penuh lestari.

Tuan Yang di-Pertua, Malaysia sentiasa menyokong aspirasi berasaskan Amalan
Alam Sekitar, Sosial dan Tadbir Urus (ESG) yang dilihat sebagai pendekatan terkini untuk
industri mencapai pembangunan yang mampan_ secara menyeluruh, terutamanya
pascapandemik COVID-19. Amalan ESG merupakan kriteria yang diguna pakai untuk
pelbagai sektor ekonomi dalam menilai, mengurus dan menzahirkan risiko berkaitan
perubahan iklim.

Dengan pendekatan ESG, penerapan amalan lestari dan rendah karbon dalam
operasi perniagaan mereka dapat dilaksanakan seperti penawaran produk dan penyelesaian
hijau, pembinaan panel solar, pembangunan hijau, kereta elektrik dan hibrid serta produk
insurans dan perlindungan sistem solar.

Secara umumnya, tiada dasar khusus berkaitan ESG di bawah kementerian
memandangkan agenda ESG dipacu oleh pemain industri dan ekonomi, berpandukan dasar-
dasar yang sedia ada di setiap kementerian yang menyokong kepada dasar pembangunan

mampan.
