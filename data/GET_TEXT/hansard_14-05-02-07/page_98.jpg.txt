DR. 27.7.2022 93

lebih baik wang tersebut dibelanjakan dan digunakan sepenuhnya oleh kerajaan untuk
perkara yang lebih bermanfaat bagi melindungi kepentingan dan kesejahteraan Keluarga
Malaysia.

Justeru itu, saya berharap agar kerajaan menimbangkan semula pemotongan Fasal
(6) Perkara 48 ini atau mengadakan peruntukan baharu bagi Ahli Dewan Rakyat yang
sengaja mengosongkan kerusi supaya amanah dan wang rakyat tidak dipermainkan.

Merujuk kepada Fasal 4 yang bertujuan untuk memasukkan Perkara baharu 49A ke
dalam Perlembagaan Persekutuan. Perkara ini tersebut menggariskan bahawa seorang Ahli
Parlimen Dewan Rakyat akan terlucut keanggotaannya apabila keluar daripada parti. Begitu
juga dengan Ahli Parlimen Bebas yang menyertai parti politik setelah memenangi pilihan raya.

Walau bagaimanapun, situasi jika parti politik meninggalkan gabungan politik dan
menyertai gabungan politik lain atau membentuk suatu gabungan baharu, keanggotaan Ahli
Dewan Rakyat yang terlibat tidak terjejas. Saya berpendapat bahawa undang-undang ini
tidak berlaku adil kepada Ahli Parlimen Bebas kerana Bebas tidak mempunyai option lain
seperti Ahli Dewan Rakyat yang menyertai sesebuah parti politik.

Pada dasarnya jika seseorang calon bebas menangi pilihan raya bermakna
sokongan diberi oleh pengundi adalah berteraskan kepada individu tersebut. Dalam konteks
ini, Ahli Parlimen Bebas mempunyai keistimewaannya yang tersendiri dan mempunyai hak
serta kebebasan untuk menyertai mana-mana parti politik atau gabungan politik melainkan
jika Ahli Parlimen Bebas tersebut menyertai parti politik dan mengambil tindakan untuk keluar
parti. Maka ia wajar dianggap melompat parti dan dilucutkan keanggotaan sebagai Ahli
Dewan Rakyat.

Mengulas lanjut mengenai situasi jika parti politik meninggalkan gabungan politik dan
menyertai gabungan politik lain atau membentuk suatu gabungan baharu. Soalan saya,
bagaimanakah sekiranya Ahli Dewan Rakyat yang merupakan anggota suatu parti tidak
mahu turut serta meninggalkan gabungan parti politik untuk menyertai gabungan parti politik
baharu?

Tuan Ahmad Fahmi bin Mohamed Fadzil [Lembah Pantai]: Penjelasan.

Datuk Seri Haji Mohd Salim Sharif [Jempol]: Apakah peruntukan ataupun perkara
yang boleh memberikan keadilan terhadap Ahli Dewan Rakyat yang merupakan anggota parti
dalam situasi tersebut?

Tuan Ahmad Fahmi bin Mohamed Fadzil [Lembah Pantai]: Yang Berhormat
Jempol?

Datuk Seri Haji Mohd Salim Sharif [Jempol]: Hal ini...

Tuan Ahmad Fahmi bin Mohamed Fadzil [Lembah Pantai]: Lembah Pantai.
Terima kasih, saya ingin minta penjelasan. Tadi Yang Berhormat mengatakan tentang wakil
rakyat yang dipilin kalau bebas. Apakah pandangan Yang Berhormat sekiranya parti yang
calon itu sertai turut bertanding dalam pilihan raya itu tetapi tidak dipilih, tidak disukai oleh

penduduk daripada kalangan pengundi di situ?
