DR. 27.7.2022 115

Tuan Sanisvara Nethaji Rayer a/l Rajaji [Jelutong]: Dalam Bahasa Tamil tadi kalau
Yang Berhormat tanya saya dengan izin Tuan Yang di-Pertua orang-orang yang lompat ini
dikatakan tidak ada, [Bercakap dalam bahasa Tamil] dalam bahasa Malaysia bermaksudnya
tidak ada segan silu dan tidak bermoral. [Bercakap dalam bahasa Tamil] dalam bahasa Tamil.

Tuan Nik Nazmi bin Nik Ahmad [Setiawangsa]: Terima kasih Yang Berhormat.
Nanti kita panggil Yang Berhormat berceramah di kawasan saya.

Keadilan dan UMNO merupakan sebenarnya mangsa lompat parti terbesar sejak
tahun 2018. Saya masih ingat Februari tahun 2019, waktu itu Pakatan Harapan masih
kerajaan dan saya bersuara ketika seramai tujuh Ahli Parlimen UMNO menyertai BERSATU.
Ada yang dikatakan tidak payahlah hendak timbulkan masalah untuk kerajaan tetapi kita perlu
akui bila kita bercakap soal lompat parti, ia berlaku dari waktu Pakatan Harapan juga.

Alasan yang digunakan ialah kita perlu untuk menguatkan sokongan pengundi
Melayu dan sebagainya tetapi kita juga tahu di belakang waktu itu ada usaha untuk haramkan
UMNO. Saya tidak pernah minat pada UMNO, tidak pernah masuk UMNO tetapi saya
percaya bahawa kita perlu padang yang sama rata dalam politik.

Oleh sebab itu, antara perkara lain yang harus dilihat juga bila kita hendak bercakap
tentang soal lompat parti perlu ada pindaan terhadap Akta Pertubuhan kerana kuasa yang
ada pada Yang Berhormat Menteri dalam negeri ini dengan izin is disproportionate yang
selalu meletakkan parti-parti politik yang bukan dalam kerajaan atau hari ini yang di dalam
kerajaan seolah-olah ada pistol di parti-parti politik tersebut.

Ketika ‘Langkah Sheraton’ berlaku, alasan yang digunakan oleh Yang Berhormat
Gombak yang tidak ada pada hari ini ialah ia adalah satu langkah kanan untuk
menyelamatkan negara. Saya kesian kepada Bentara Parlimen yang terus menerus kena
tukar nama dan kerusi dalam Parlimen kerana banyak sangat bertukar sejak tahun 2020 atau
sebelum itu lagi dari tahun 2019.

Apa yang konsisten tentang Ahli-ahli Parlimen yang melompat ini hanya satu perkara.
Ada di antara mereka ini apa jadi pun mereka tetap dalam kerajaan. Sebelum tahun 2018
dalam kerajaan, kerajaan kalah pada tahun 2018 sekejap pembangkang selepas itu kerajaan
balik. Selepas ‘Langkah Sheraton’ tetap dalam kerajaan.

Jadi, kebebasan melompat parti ini dia membuka ruang untuk habuan dan juga
tekanan. Apa yang disebut sebagai carrot and stick terhadap wakil rakyat dengan izin. Kita
lihat bagaimana kes-kes SPRM terhadap wakil-wakil rakyat diumumkan selepas itu bila
sudah melompat, kes-kes SPRM ini hilang.

Jadi, SPRM tadi saya bercakap tentang Akta Pertubuhan dan Pendaftar Pertubuhan
tetapi bila kita bercakap tentang SPRM, ia juga disenjatakan ataupun weaponize untuk
menekan wakil-wakil rakyat. Saya sendiri dan beberapa teman-teman daripada DAP dan
KEADILAN, kami juga ditawarkan durian RM30. Kami terima SMS tersebut.

Lebih lucu, bila kita tidak melayan mereka tanya pula berapa pula kami boleh
tawarkan dan mereka boleh bawa beberapa- saya tidak tahu siapa tetapi mereka boleh bawa
pada wakil rakyat untuk menyokong belah sini. Jadi, sebab itu ia menjadi satu perkara yang

bukan lucu bagi saya tetapi yang sangat memalukan.
