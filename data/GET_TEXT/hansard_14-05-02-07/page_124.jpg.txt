DR. 27.7.2022 119

1820

Perbahasan berkenaan RUU ini bukan sahaja dinanti-nanti oleh mereka yang berada
di pihak pembangkang dan juga daripada pihak kerajaan. Saya pasti rakyat juga menunggu
kata putus bagi RUU ini. Sudah terang lagi bersuluh RUU ini adalah perkara yang sangat
perlu bagi mengubah dan mereformasi landskap politik negara. Keadaan politik semasa
sangat bercelaru dan berpecah-belah. Persengketaan politik yang dapat kita lihat kini
semuanya bak retak menanti belah, baik di pihak pembangkang ataupun kerajaan.

Disebabkan perkara ini juga rata-rata rakyat juga sudah penat dengan keadaan politik
semasa dan kebanyakan rakyat merasakan penglibatan mereka dalam sistem demokrasi
negara tidak berbaloi dan tidak membuahkan hasil. Hak mereka sebagai pengundi dicabuli
oleh Ahli-ahli Parlimen yang melompat parti.

Seterusnya, situasi politik yang kucar-kacir ini juga bukan sahaja menghakis
kepercayaan orang ramai terhadap demokrasi negara secara menyeluruh. Kita sudah mulai
melihat ramai orang meninggalkan Malaysia untuk membina kehidupan di negara-negara
maju yang lain.

Undang-undang anti lompat parti ini sudah pun menjadi antara mekanisme utama di
dalam memastikan kestabilan politik sesebuah negara berdemokrasi. Sekiranya kita merujuk
kepada negara-negara maju lain seperti Singapura dan United Kingdom, walaupun mereka
mempunyai masalah politik tersendiri, masalah lompat parti ini jarang atau tidak pernah
berlaku. Itu juga adalah antara sebab mengapa sistem demokrasi negara mereka masih utuh.
Tidak perlu saya berucap panjang mengenai keburukan daripada kegiatan lompat parti ini.
Saya yakin dan pasti rakyat sendiri sudah dapat melihat perbuatan terkutuk ini dan mendapat
tempias buruk daripadanya.

Apa yang perlu ditegaskan di sini adalah jika benar kita ingin mengubah politik
negara, RUU ini perlu diluluskan. Rakyat sudah penat dengan politik Malaysia. Saya juga
sudah penat menyebut perkara ini kerana pada saat ini, kenyataan ini adalah kenyataan yang
kita sering dengar daripada setiap orang dan setiap Ahli di Dewan ini. Akan tetapi, tiada usaha
kukuh yang digiatkan untuk membina semula kepercayaan mereka terhadap landskap politik
negara serta proses demokrasi di negara ini.

Butiran rang undang-undang ini jelas untuk rakyat. Mana-mana individu yang sudah
dipilih sebagai wakil rakyat tidak boleh lagi menukar parti mereka dengan sewenang-
wenangnya seperti menukar seluar. Mereka perlu menghormati prinsip, visi dan misi parti
yang mereka wakili serta menghormati setiap undi yang diberi kepada mereka.

Dengan adanya mekanisme seperti RUU ini, kita bakal melihat politik Malaysia yang
lebih stabil, sihat dan berkiblatkan rakyat. Di sini juga orang ramai tahu bahawa penglibatan
mereka dalam proses pilihan raya demokrasi negara ini tidak akan dikhianati dan dicabuli
dengan sewenang-wenangnya.

Usaha untuk menguatkan lagi institusi demokrasi negara kita tidak seharusnya
berhenti di RUU ini sahaja. Antara perkara-perkara lain yang boleh diperjuangkan pada masa
hadapan adalah dengan inisiatif pilihan raya semula, dengan izin recall election. Proses ini
