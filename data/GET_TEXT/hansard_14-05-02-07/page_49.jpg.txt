DR. 27.7.2022 44

Oleh sebab itu, kita menyokong bukan sahaja begitu, sepertimana yang
dimaklumkan oleh Yang Amat Berhormat Perdana Menteri, berulang kali selain daripada
mesyuarat, dalam semua pertemuan kami dengan Yang Amat Berhormat Perdana Menteri,
undang-undang ataupun pindaan Perlembagaan soal antilompat parti ini adalah antara
perkara yang paling tegas yang kami tekankan dan akhirnya dapat dipersetujui.

Untuk merumuskan Tuan Yang di-Pertua, saya mengatakan bahawa dalam sistem
demokrasi ini, mesti ada akauntabiliti, pertanggungjawaban. Parlimen saya ulangi, tidak
harus dijadikan tempat di mana Ahli-ahli Parlimen menggondol kekayaan, menjual maruah
semata -mata untuk mempertahankan kedudukan mereka. Apatah lagi dengan cara bertukar
haluan parti dengan janji upah kedudukan dan wang ringgit.

Saya telah minta SPRM menyiasat. Ini sebagai pengajaran. Kalau tidak ada basis,
ketelanjuran, salah laku dan pembelotan ini, maka tidak munasabah kita pinda Perlembagaan
pada hari ini. Pindaan Perlembagaan ini berlaku dan dilakukan kerana semuanya akui ada
kesilapan besar dalam sistem. Ada lompongan dalam sistem yang membolehkan ahli politik
itu jadi bahan dagangan dijual dengan harga atau dengan kedudukan... [Disampuk]

Tuan Khalid bin Abd Samad [Shah Alam]: Yang Berhormat Port Dickson.

Dato’ Seri Anwar bin Ibrahim [Port Dickson]: ...dan ini saya katakan sekali lagi
telah menyebabkan terhakisnya keyakinan rakyat, terutama orang-orang muda terhadap
politik, ahli politik dan sistem politik.

Tuan Khalid bin Abd Samad [Shah Alam]: Yang Berhormat Port Dickson. Ya.

Dato’ Seri Anwar bin Ibrahim [Port Dickson]: Susulan daripada kita ini, langkah ini
adalah untuk memastikan semua gerak kerja kita bersama untuk cuba memulihkan keyakinan
ini dengan menekankan bahawa segala pengkhianatan atau rasuah ini diambil tindakan cara
yang serius. Saya menyokong.

Tuan Khalid bin Abd Samad [Shah Alam]: Yang Berhormat Port Dickson. Boleh
saya mencelah?

Tuan Yang di-Pertua: Sudah habis. Tidak boleh mencelah.

Tuan Khalid bin Abd Samad [Shah Alam]: Dia ada masa dia.

Tuan Yang di-Pertua: Ya, tapi...

Tuan Khalid bin Abd Samad [Shah Alam]: Yang Berhormat Port Dickson? Dia tidak
perasan tadi.

Dato’ Seri Anwar bin Ibrahim [Port Dickson]: Saya ada dua minit.

Tuan Yang di-Pertua: Tidak ada apa yang perlu dicelah sebab sudah habis.

Tuan Khalid bin Abd Samad [Shah Alam]: Dua minit. Dia bangun balik, Tuan Yang
di-Pertua. Ya, baik. Terima kasih Yang Berhormat Port Dickson. Saya ingin menyatakan
sokongan yang penuh kepada apa yang telah disampaikan. Kita dapati bahawa soal sogokan
jawatan selepas berlakunya ataupun semasa hendak dilakukan Langkah Sheraton itu dibuat
secara terbuka dan tanpa perasaan segan dan silu.

Hasil daripada itu kita dapati bahawa satu kabinet yang ‘3XL’ telah dibentuk kerana
hendak penuhi janji jawatan dan sogokan yang telah menjadi sebagai punca untuk membeli

kesetiaan dan pembentukan kerajaan baharu selepas Langkah Sheraton. Kita dapati bahawa
