DR. 27.7.2022 128

Akan tetapi realitinya Tuan Yang di-Pertua, dia melompat akhirnya kerana isu
masalah peruntukan Parlimen yang ditidakkan apabila mereka menjadi Ahli Parlimen
pembangkang. Saya yakin lompatan ini boleh dielakkan sekiranya setiap Ahli Parlimen tanpa
mengira ideologi politik diberikan peruntukan sama rata. Reformasi Parlimen perlu dilakukan,
bukan melalui MOU dan salah satunya berkaitan perihal peruntukan Ahli Parlimen ini
dilaksanakan.

Tuan Ma’mun bin Sulaiman [Kalabakan]: Celahan sedikit Yang Berhormat
Sepanggar.

Datuk Mohd Azis bin Jamman [Sepanggar]: Kalau boleh saya cadangkan, untuk
berlaku lebih adil. Peruntukan kepada Ahli Parlimen perlu dan wajib diuruskan oleh pihak
Parlimen dan bukannya daripada peruntukan khas yang disediakan oleh Perdana Menteri.
Silakan.

Tuan Ma’mun bin Sulaiman [Kalabakan]: Terima kasih Yang Berhormat
Sepanggar. Terima kasih Tuan Yang di-Pertua. Saya ingin memberikan sedikit pandangan
dalam perbahasan Yang Berhormat Sepanggar untuk sama-sama kita menyokong rang
undang-undang ini.

Di kawasan saya juga sangat terkesan akibat pelompatan dua ADUN yang mana atas
kerusi Parti Warisan. Ramai rakyat yang marah dan mengutuk tindakan pelompat-pelompat
ini yang secara terang telah mengkhianati mandat yang diberikan semasa pilihan raya demi
kepentingan diri sendiri. Mereka melompat tanpa merujuk kembali kepada pengundi sebelum
membuat keputusan. Alasan demi rakyat adalah cerita karut demi menutup keputusan
melompat parti. Pelompat ini hanya mementingkan poket sendiri Yang Berhormat dan tidak
juga ramai rakyat yang dibantu dan pembangunan yang dilaksanakan selepas lebih setahun
melompat. Apa yang jelas, taraf kehidupan wakil rakyat meningkat mendadak dengan
penggunaan kereta mewah dan pemilikan hartanah.

Saya ingin bertanya, kenapakah pihak berkuasa tidak membuat siasatan terhadap
wakil rakyat yang berubah kehidupannya selepas melompat? Apa yang selalu ditekan dan
disiasat adalah wakil-wakil rakyat yang tidak melompat menyokong kerajaan. Adilkah kepada
wakil rakyat yang ingin setia kepada perjuangan kepada parti yang mereka pilih dari awal?

Cadangan saya, kerajaan harus berlaku adil kepada semua wakil rakyat secara
terang dipilih oleh rakyat untuk diberikan peruntukan sama rata agar wakil rakyat tidak terkial-
kial pendiriannya jika tidak dapat memenuhi permintaan rakyat. Terima kasih Yang
Berhormat Sepanggar. Mohon bersetuju.

Datuk Mohd Azis bin Jamman [Sepanggar]: Tuan Yang di-Pertua, saya masukkan
dalam teks ucapan saya.

Itulah yang saya maksudkan Tuan Yang di-Pertua. Kita ini dipilih oleh rakyat dan kita
sering mendengar apabila pihak kerajaan menyatakan mereka menghormati keputusan
rakyat. Kita menerima keputusan rakyat tetapi dalam masa yang sama, mereka menidakkan
pula hak mereka yang telah mereka memilih, Ahli Parlimen yang mereka pilih itu ditidakkan
peruntukan yang sewajarnya disalurkan melalui Ahli Parlimen yang mereka pilih.
