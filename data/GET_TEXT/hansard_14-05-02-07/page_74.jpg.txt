DR. 27.7.2022 69

Yang Berhormat Menteri masih ada di sini, saya hendak ambil peluang. Saya
mengharapkan supaya selepas daripada ini, kita susuli dengan langkah-langkah dan
reformasi yang lain. Antaranya ialah isu Akta Pendanaan Politik yang perlu untuk Yang
Berhormat Menteri laksanakan menjadi realiti dibawa ke Dewan ini untuk menjadi legasi kita
bersama, insya-Allah. Terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Pasir Mas. Dipersilakan Yang Berhormat Kota Raja.

3.23 ptg.

Tuan Mohamad bin Sabu [Kota Raja]: Terima kasih Tuan Yang di-Pertua. Saya
sungguh gembira, terharu berada dalam Parlimen kali ini kerana soal moral menjadi satu isu
besar kepada negara dan berlaku pindaan Perlembagaan ini soal isu moral. Bukan disudut
law semata-mata. Oleh sebab moral politik ini selalunya diamalkan oleh negara-negara
Eropah dan juga Jepun. Akan tetapi di sebelah kita di sini, isu moral ini tidak menjadi isu
utama. Memanglah pertukaran kerajaan berlaku sebelum ini di peringkat negeri akibat lompat
parti seperti di Terengganu, di Perak, di Sabah. Hanya pertama kali berlaku di peringkat
nasional melalui langkah syaitan— Langkah Sheraton yang berlaku.

Kita sebut soal moral, sepatutnya kita parti yang bermoral kena sokong parti yang
bermoral. Bukan kita parti bermoral tetapi menyokong mereka yang menjadi pengkhianat
untuk berada dalam kerajaan. Ertinya ini soal moral kita bercakap tetapi perlaksanaannya
lain daripada apa yang berlaku. Paling penting hormat mandat rakyat dan juga coalition kita
bersama. Hormat mandat rakyat ini cukup penting. Bila-bila kita menang misalnya di atas
nama bertanding Barisan Nasional kah, Perikatan Nasional kah ataupun Pakatan Harapan
kah, mesti kita hormat coalition kita itu.

Misalnya, saya apabila PAS mengambil keputusan berpisah dengan DAP. Hari
keputusan itu diambil, hari itu juga saya meletakkan jawatan sebagai Ahli Lembaga Pengarah
Air Pulau Pinang kerana saya dilantik kerana saya berada dalam Pakatan Rakyat dan saya
Timbalan Presiden PAS. Apabila berpisah pula dengan Keadilan, ertinya PAS solo. Akan
tetapi rakan-rakan kami tidak meletakkan jawatan di Selangor pada waktu itu walaupun
mereka telah bercerai dengan rakan yang berkongsi dalam Pilihan Raya 2013. Ini adalah soal
moral.

Begitu juga kita lihat misalnya soal undang-undang. Boris Johnson tidak perlu
meletakkan jawatan kalau dia mahu tetapi dia telah melanggar MCO dan dalam Parlimen dia
minta maaf di atas kesalahannya melanggar kerana orang lain, rakyat dikurung, dia sendiri
membuat parti di tempatnya. Maka dia meminta maaf dalam Parlimen. Akan tetapi bagi
partinya, tidak cukup minta maaf itu. You must resign. Bukan datang daripada parti lawan
tetapi partinya sendiri yang meminta dia resign. Akhirnya dia mengumumkan persaraannya
dan akan berlaku perubahan Perdana Menteri tidak lama lagi di Britain. Mereka berpegang
kuat soal-soal moral ini tetapi bagi kita di sini, soal ini tidak menjadi perkara yang besar lagi.

Soal moral kepada rakyat pula. Kita kaum utama di samping Sabah dan Sarawak.

Saya bercakap soal Semenanjung, kaum utamanya ialah Melayu, Cina dan India. Lihat pula
