DR. 10.3.2022 27

Datuk Wilson Ugak anak Kumbong [Hulu Rajang]: Tuan Yang di-Pertua,
bolehkah?

Datuk Haji Hasanuddin bin Mohd Yunus [Hulu Langat]: Terima kasih.
Saya merujuk kepada jawapan yang diberikan tadi dan juga saya merujuk kepada
apa yang telah dicatatkan oleh NADMA pada 21 Disember yang lepas. Terdapat 98
jalan persekutuan yang mengalami masalah serta 126 jalan negeri mengalami
kerosakan akibat banjir sama ada banjir kilat, sama ada cerun runtuh, jalan runtuh,
jalan mendap dan juga jambatan rosak di 224 lokasi di tujuh buah negeri.

Berdasarkan kepada jawapan tadi, ada RM400 juta duit lebih duit
penyelenggaraan yang akan digunakan— apakah kelewatan yang masih berlaku
seperti setengah-setengah jalan yang masih ditutup contohnya Jalan Semenyih-
Kuala Klawang masih ditutup sebab kerosakan yang teruk. Apakah tindakan
kementerian untuk memastikan penyelenggaraan ini dapat dipercepatkan lagi?
Terima kasih.

Tuan Yang di-Pertua: Terima kasih. Dipersilakan.

Datuk Arthur Joseph Kurup: Terima kasih Ahli Yang Berhormat. Pertama,
apabila berlakunya kecemasan, pihak kementerian kita bertanggungjawab ke atas
jalan-jalan Persekutuan. Jadi, untuk jalan persekutuan yang diselenggarakan oleh
pihak konsesi-konsesi, pihak konsesi perlu mengambil tindakan kecemasan.

Jadi, seperti mana yang disebutkan tadi, kita ada kerja-kerja kecemasan
seperti membersihkan pokok tumbang dan mengawal trafik sekiranya ada cerun atau
tanah yang runtuh untuk memastikan bahawa jalan itu masih boleh dilalui sementara
menunggu kerja-kerja pembaikan. Termasuk juga untuk membersihkan culvert yang
tersumbat dan sebagainya supaya air itu boleh mengalir dan jalan itu boleh limpas
sekali lagi.

Jadi, untuk memperbaiki jalan rosak, kita akan memastikan jalan itu dapat
menerima pembaikannya supaya boleh kembali kepada keadaan yang asal. Bagi
kerja-kerja yang kita boleh menurunkan peruntukan secara cepat, kita akan buat
mengikut keutamaan. Akan tetapi, mungkin masih ada jalan yang belum lagi
diperbaiki sejak daripada bencana yang lalu tetapi saya memberikan keyakinan
kepada Ahli Yang Berhormat bahawa Kementerian Kerja Raya sentiasa
mengutamakan kerja-kerja pembaikan ini. Kita akan pastikan bahawa jalan itu akan
siap dan baik kepada keadaan yang asal sebelum ini. Terima kasih.

Tuan Cha Kee Chin [Rasah]: Tuan Yang di-Pertua, boleh minta satu soalan
lagi?

Tuan Yang di-Pertua: Okey, seterusnya...

Tuan Cha Kee Chin [Rasah]: Boleh minta satu soalan lagi?

Tuan Yang di-Pertua: Tidak ada masa sudah Yang Berhormat. Maaf ya.
