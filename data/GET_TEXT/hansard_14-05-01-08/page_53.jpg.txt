DR. 10.3.2022 47

Saya berdiri di sini Tuan Yang di-Pertua, di dalam Dewan yang mulia ini
sebagai Ahli Jawatankuasa Perunding dan juga Ahli Jawatankuasa Pemandu MoU
ini, saya hendak menafikan sekeras-kerasnya tohmahan tersebut. Ini merupakan
satu tohmahan dan juga satu diayah dan juga satu fitnah yang tidak berasas sama
sekali.

Jelasnya bahawa kedudukan kita sama. Pakatan Harapan tetap Pakatan
Harapan. Barisan Nasional tetap Barisan Nasional. Pakatan Harapan akan lawan
Barisan Nasional sampai bila-bila. Kita akan lawan dalam pilihan raya negeri ini, kita
akan lawan dalam pilihan raya umum yang akan datang.

Akan tetapi kita memainkan peranan sebagai pembangkang yang konstruktif.
Dalam Dewan yang mulia ini setiap hari dalam persidangan Dewan Rakyat, Ahli-ahli
Parlimen Pakatan Harapan tetap mengkritik dengan lantang dasar-dasar kerajaan
yang kita rasa tidak baik. Perkara yang baik kita sokong. Perkara yang tidak baik kita
akan menentang dan kita akan membangkang dan juga kita akan mengkritik. Tiap-
tiap hari Ketua Pembangkang, Yang Berhormat Port Dickson, Yang Berhormat
Bagan, Yang Berhormat Kota Raja, Yang Berhormat Puchong, Yang Berhormat
Damansara dan rakan-rakan lain.

01210

Setiap daripada kita memainkan peranan yang konstruktif. Daripada segi
peruntukan, betul peruntukan itu disampaikan tetapi peruntukan itu bukan masuk ke
dalam akaun peribadi kita. Peruntukan itu bukan masuk dalam akaun yayasan kita.
Setiap sen daripada peruntukan yang diberikan kepada pusat khidmat kita
disampaikan dan disalurkan kepada rakyat. Sebanyak RM2 juta untuk projek mesra
rakyat, RM1.5 juta outright grant kita gunakan untuk kebajikan rakyat.

Projek-projek mesra rakyat diluluskan. Sekarang ini kita menggunakan
sistem MyKhas. Setiap hari pejabat saya menerima pelbagai permohonan, bantu
sekolah, menyelenggarakan sekolah, menyelenggarakan masjid, surau, tokong, kuil.
Semua ini digunakan untuk kepentingan dan kebajikan rakyat. Tidak ada satu sen
pun untuk kepentingan peribadi.

Jadi, saya hendak menolak sekeras-kerasnya tohmahan dan juga ada pihak
yang tidak bertanggungjawab kononnya kita dibeli oleh pihak kerajaan melalui
peruntukan tersebut. Kita bukannya murah sebegitu Tuan Yang di-Pertua.
Peruntukan itu adalah untuk kegunaan rakyat seperti yang saya katakan.

Saya rasa Tuan Yang di-Pertua, kita tidak ada masalah untuk
mempertahankan apa yang telah kita tandatangani, apa yang telah kita laksanakan.
Paling penting agenda kita ialah kita hendak pastikan salah satu agenda yang
dipersetujui dalam MoU ini iaitu pindaan perlembagaan untuk menghalang lompat

parti mesti dilaksanakan, mesti diluluskan dalam Dewan yang mulia ini.
