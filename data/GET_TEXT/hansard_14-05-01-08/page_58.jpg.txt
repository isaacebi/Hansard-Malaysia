DR. 10.3.2022 52

Titah dan terima kasih kepada ucapan Tuanku ini. Sekian, terima kasih. Saya
menyokong.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Seremban. Terlebih dahulu saya ingin menyatakan senarai Yang
Berhormat-Yang Berhormat yang akan berucap pada hari ini iaitu Yang Berhormat
Serian, Yang Berhormat Muar, Yang Berhormat Kuala Langat, Yang Berhormat
Kangar, Yang Berhormat Batang Lupar, Yang Berhormat Kota Melaka, Yang
Berhormat Libaran, Yang Berhormat Kuantan, Yang Berhormat Kampar dan Yang
Berhormat Alor Setar.

Seterusnya, kita persilakan Yang Berhormat Serian untuk berucap.

12.23 tgh.

Dato’ Sri (Dr.) Richard Riot anak Jaem [Serian]: Terima kasih Tuan Yang
di-Pertua. Tahniah kerana dilantik sebagai Timbalan Speaker. Terima kasih Tuan
Yang di-Pertua kerana telah memberi peluang kepada saya untuk turut sama
membahaskan Titah Diraja. Tuan Yang di-Pertua, saya turut menjunjung kasih
Kebawah Duli Yang Maha Mulia Seri Paduka Baginda Yang di-Pertuan Agong atas
perkenan baginda merasmikan Mesyuarat Pertama, Penggal Kelima, Parlimen
Keempat Belas pada 28 Februari yang lalu. Tuan Yang di-Pertua, dalam titah
baginda, awal-awal Tuanku telah menyentuh Perjanjian Malaysia 1963 (MA63) yang
diluluskan melalui dua pertiga Ahli Dewan Rakyat dan juga Dewan Negara pada
bulan Disember tahun 2021.

Peristiwa ini sememangnya akan terpahat sebagai detik sejarah buat seluruh
rakyat Malaysia lebih lagi bagi kami rakyat di Sabah dan Sarawak. Sebagai Ahli
Parlimen dari Sarawak mewakili kawasan Parlimen Serian, saya ingin sekali lagi
merakamkan setinggi-tinggi dan ucapan terima kasih yang tidak terhingga kepada
Ahli-ahli Dewan Rakyat dan Ahli-ahli Dewan Negara sama ada kerajaan mahupun
pembangkang yang telah menyokong RUU Perlembagaan (Pindaan) 2021 yang
telah diberikan perkenan oleh Seri Paduka Baginda Yang di-Pertuan Agong dan
seterusnya diwartakan untuk menjadi Akta A1642.

Tuan Yang di-Pertua, apakah isu-isu yang telah disepakati dan dipersetujui?
Di sini dalam soal sesi soal jawab saya tadi saya telah bangkitkan — saya telah
menanyakan apakah isu-isu yang telah diselesaikan dan apakah isu-isu yang bakal
diselesaikan dan apakah komitmen kerajaan untuk memastikan isu-isu ini dapat
direalisasikan sepenuhnya. Tuan Yang di-Pertua, selaras dengan Perjanjian
Malaysia 1963 (MA63) saya mohon seperti yang telah dimohon oleh rakan-rakan
saya dari Sabah dan Sarawak supaya satu pertiga atau 35 peratus daripada kerusi

Parlimen diperuntukkan untuk Sabah dan Sarawak.
