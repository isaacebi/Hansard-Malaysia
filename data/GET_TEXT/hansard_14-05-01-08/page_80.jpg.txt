DR. 10.3.2022 74

menghebatkan pertanian tetapi sayang pertanian masih terperangkap dalam isu
berulang tentang input pertanian yang begitu lemah. Setiap tahun kita akan
mendengar ada masalah baja, masalah racun antaranya lambat sampai, tidak
sampai cukup dan harga mahal.

Jadi ini bagi saya untuk menunjukkan komitmen kita yang begitu lemah dalam
usaha untuk kita menggubah luar bandar untuk menjadi lebih hebat. Satu daripada
cara untuk kita menggalakkan perpaduan ialah melalui pendidikan inklusif. Sebelum
ini, Kementerian Pendidikan ada melaksanakan Program Pendidikan Intervensi
Tambahan Opsyen (PITO). Sebanyak seramai 360 guru telah diberikan tajaan.
Mengapakah sebahagian guru-guru ini khususnya 11 orang guru di negeri Perlis
masih belum diberikan penempatan? KPM sudah taja mereka untuk sambung
pengajian selama satu tahun setengah.

Apabila mereka habis mereka terbiar, tidak dimanfaatkan. Jadi, apakah
tujuan perbelanjaan ini sekiranya mereka ini tidak mahu dimanfaatkan? Saya juga
ada menerima laporan bahawa dalam skim one-off guru interim bahasa Inggeris.
Tidak semua guru-guru dipanggil, yang mana sebahagian mereka yang dipanggil ini
tidak ada latar belakang dalam bidang pendidikan dan mereka ini pun tidak ada sijil
ujian Bahasa Inggeris seperti MUET. Jadi, ada sebahagian guru agak terkilan
dengan tindakan kementerian. Jadi, berharap perkara ini dapat diperbetulkan. Selain
itu...

Timbalan Yang di-Pertua [Dato’ Mohd Rashid Hasnon]: Masih panjang
lagi?

Tuan Noor Amin bin Ahmad [Kangar]: Saya ada dua baris lagi.

Timbalan Yang di-Pertua [Dato’ Mohd Rashid Hasnon]: Ya, sila.

Tuan Noor Amin bin Ahmad [Kangar]: Selain itu dalam aspek perpaduan,
sudah tentulah tentang sukan adalah perkara yang sangat penting. Kita selalu
menjadikan sukan sebagai elemen penting untuk memupuk perpaduan. Kita akan
menghadapi Sukan SEA pada bulan Mei dan juga Sukan Komanwel pada bulan
Julai.

Jadi apakah tahap persediaan kita? Kenapakah atlet-atlet ini ramai yang telah
dipotong elaun? Jadi, bagaimanakah kebajikan mereka dapat dijaga? Adakah
mereka telah dimaklumkan lebih awal tentang pemotongan elaun ini? Kita dapat lihat
dalam beberapa berita ramai bekas-bekas atlet negara yang terbiar dan ada yang
terpaksa menjual tisu dan sebagainya untuk menampung kehidupan mereka.

Mengapakah ini boleh berlaku? Saya minta penjelasan daripada
Kementerian Belia dan Sukan. Terakhir Tuan Yang di-Pertua, tentang perkara
pelancongan. Saya mendapat aduan daripada pengguna-pengguna, pelancong dan

juga pengusaha feri di Kuala Perlis. Mereka minta supaya satu kebebasan
