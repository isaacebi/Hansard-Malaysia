DR. 10.3.2022 40

Malaysia bertegas tidak akan mengalah kepada sebarang tekanan untuk menerima
amalan songsang di kalangan rakyat negara ini terutama yang melibatkan unsur
LGBT.

Beliau juga menegaskan bahawa Malaysia seharusnya berpegang teguh
kepada nilai-nilai moral berlandaskan adat, budaya dan agama yang sekian lama
diterapkan di kalangan masyarakat tempatan. Justeru, kerajaan berharap agar isu
sosial melibatkan golongan LGBT ini akan diberi perhatian oleh semua pihak
termasuk NGO dan masyarakat awam.

Sehubungan dengan itu, sebuah negara yang berpegang kepada agama
Islam sebagai Agama Persekutuan yang menerapkan nilai-nilai moral berlandaskan
adat, budaya dan agama yang sekian lama diterapkan dalam kalangan masyarakat
tempatan, maka LGBT adalah bertentangan dengan agama, moral dan budaya
Malaysia.

Bukan itu sahaja, malah perbuatan homoseksual adalah bertentangan
dengan undang-undang negara bukan sahaja undang-undang jenayah syariah
malahan juga undang-undang sivil di bawah seksyen 377, Kanun Keseksaan adalah
menjadi satu kesalahan bagi mana-mana orang yang melakukan persetubuhan yang
bertentangan dengan aturan fitrah.

Untuk makluman Ahli Yang Berhormat, kerajaan melalui Jabatan Kemajuan
Islam Malaysia (JAKIM) telah mengambil inisiatif dengan membangunkan Pelan
Tindakan Sosial Islam (PTSI) 2019-2025 bagi menangani gejala sosial dalam
kalangan masyarakat terutama permasalahan sosial yang dihadapi masyarakat
Islam di Malaysia yang semakin meruncing dengan pelbagai isu seperti penagihan
dadah, remaja hamil yang tidak berkahwin, pembuangan bayi, penceraian,
gelandangan, penularan virus HIV dan AIDS, penagihan dadah, seks bebas,
sumbang mahram, jenayah juvana, pengamalan gaya hidup songsang dan
sebagainya. Pelaksanaan PTSI juga mendukung kepada Dasar Sosial Negara di
bawah Kementerian Pembangunan Wanita, Keluarga dan Masyarakat. Sekian,
terima kasih.

Tuan Yang di-Pertua: Terima kasih. Soalan tambahan pertama Yang
Berhormat Kemaman.

Tuan Che Alias bin Hamid [Kemaman]: Terima kasih Yang Berhormat
Menteri atas jawapan yang telah diberikan tadi. Soalan tambahan saya, apakah
usaha yang telah dan sedang dilakukan dalam mengekang penularan budaya LGBT
ini di dalam negara kita dan adakah pihak kerajaan mengambil tindakan
penguatkuasaan undang-undang ataupun dari segi menyampaikan dakwah dan juga
memberi kaunseling ataupun pendidikan bagi membendung aktiviti jenayah seksual

dan LGBT yang berlaku dalam masyarakat negara kita pada hari ini.
