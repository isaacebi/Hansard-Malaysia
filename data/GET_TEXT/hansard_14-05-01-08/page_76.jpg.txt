DR. 10.3.2022 70

Semak dan imbang hanya mungkin berlaku sekiranya kita mempunyai
kebebasan kehakiman dan juga legislatif iaitu dua daripada tiga cabang kerajaan.
Malangnya, badan legislatif yang begitu penting hanya menerima kurang RM200 juta
daripada RM300 bilion jumlah belanjawan yang diluluskan. Kita mestilah segera
mengukuhkan Parlimen dengan mengembalikan Suruhanjaya Perkhidmatan
Parlimen. Melayan sama rata kepada semua Ahli Parlimen dan memastikan proses
perbahasan dan juga perbincangan jawatankuasa-jawatankuasa yang diwujudkan di
Dewan ini diambil perhatian serius oleh badan eksekutif.

Kita juga mesti menegakkan kebebasan kehakiman yang kebelakangan ini
nampak seperti diremehkan oleh sesetengah pihak yang sengaja menunda-nunda
kes dengan alasan yang lemah. Apakah tindakan kerajaan yang telah dibuat selepas
dapatan Suruhanjaya Siasatan Diraja mengenai video Datuk V.K. Lingam dulu?
Saya tidak dapat melihat ada apa-apa kemajuan tentang dapatan ini.

Tuan Yang di-Pertua, kita mestilah melihat dan memahami bahawa
kestabilan sebenar dalam demokrasi bukanlah keseragaman suara dan juga
meremehkan suara yang berbeza. Bahkan sebenarnya kestabilan dalam demokrasi
hanya mungkin menjadi lebih baik sekiranya kita mendengar dan memberikan
perhatian terhadap pelbagai suara yang berbeza. Ada yang mewakili kawasan luar
bandar, ada yang mewakili negeri miskin dan juga ketinggalan, ada yang mewakili
kawasan padat dan sebagainya.

Jangan jadikan proses perbahasan dan mesyuarat jawatankuasa-
jawatankuasa yang dibentuk hanyalah satu proses rasmi ataupun formaliti tetapi
tidak mempunyai makna. Kita harus menerima hakikat bahawa antara sebab yang
mendorong rakyat Malaysia mencipta sejarah peralihan kuasa politik dalam pilihan
raya umum yang lalu adalah kerana mereka mahukan perubahan.

Mereka sudah hilang kepercayaan kepada pimpinan dan parti pemerintah
sebelum itu yang jelas kelinatan semakin angkuh dan berbangga dengan salah guna
kuasa dan penyelewengan yang dilakukan. Mereka mahukan sebuah kerajaan yang
lebih berfungsi dan ini haruslah menjadi satu peringatan penting kepada kita semua.

Ada beberapa masalah yang saya fikir kita perlu tangani secara bersama.
Pertama, bagi saya ialah tentang kewangan negara. Hari ini negara kita termasyhur
dengan jenayah kewangan terbesar yang pernah berlaku dalam sejarah. Lebih
malang ia juga melibatkan beberapa buah institusi kewangan negara yang penting
termasuklah Kumpulan Wang Amanah Pencen (KWAP).

Mantan Yang Amat Berhormat Perdana Menteri dari Pagoh ada menyebut
tentang masalah ini dan pada masa yang sama berbangga kerana ketika beliau
menjadi Yang Amat Berhormat Perdana Menteri, beliau semasa berbelanja besar

semasa pentadbiran singkat beliau. Hakikatnya yang mesti diterima ialah
