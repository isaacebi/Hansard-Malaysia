DR. 10.3.2022 92

4.07 ptg

Tuan Su Keong Siong [Kampar]: Tuan Yang di-Pertua, saya berterima
kasih atas peluang untuk turut bersama dan mempersembahkan ucapan ikhlas
menjunjung kasih Titah Ucapan Seri Paduka Baginda Yang di-Pertuan Agong
semasa membuka Penggal Kelima Parlimen Ke-14 pada 28 Februari 2022.

Tuanku telah menyebut tentang beberapa perkara yang amat penting
khususnya salah satu perkara mengenai kestabilan politik yang di kecapi kini
menerusi kerjasama dwi-partisan melalui memorandum persefahaman transformasi
dan kestabilan politik yang telah ditandatangani daripada pihak kerajaan dan pihak
pembangkang pada 13 September 2021.

Melalui MoU ini, landskap politik negara kita kini lebih stabil bagi menjayakan
agenda pembangunan demi kepentingan rakyat dan juga menyuburkan proses
demokrasi negara di masa hadapan.

Hasil kesepakatan dan kematangan ini, pindaan perlembagaan persekutuan
berkaitan Perjanjian 1963 telah berjaya diluluskan pada sesi Parlimen yang lalu
dengan lebih dua pertiga Ahli Dewan Rakyat. Tuanku juga menyeru kepada Ahli-
ahli Yang Berhormat untuk terus mengekalkan persefahaman yang telah dibina dan
juga memelihara kestabilan politik yang telah tercapai ini.

Tuan Yang di-Pertua, satu perkara yang menjadi inti pati persefahaman MoU
tersebut adalah penggubalan undang-undang anti lompat parti untuk memastikan
semula Ahli-ahli Parlimen yang dipilin oleh rakyat tidak mengkhianati mandat rakyat
yang telah membuat keputusan dalam sesuatu pilihan raya.

Dalam perkara ini, saya amat menyambut baik pengumuman Yang Amat
Berhormat Perdana Menteri bahawa Rang Undang-undang Anti Lompat Parti akan
dibentangkan dalam sesi Parlimen ini. Saya amat berharap dan juga menyeru Ahli-
ahli Parlimen dalam Dewan yang mulia ini memberi sokongan penuh apabila rang
undang-undang ini dibentangkan untuk perbahasan dan kelulusan pada minggu
hadapan.

Saya sedar memang di kalangan Ahli-ahli Parlimen juga ada pihak yang parti
yang akan berasa kurang selesa jika rang undang-undang ini diluluskan yang akan
menghalang Ahli Parlimen untuk lompat dan menyebabkan kestabilan politik di
dalam negara tergugat seperti mana yang kita lihat telah berlaku dalam Langkah
Sheraton pada tahun 2020 dan tempoh selepas itu.

Saya berharap dan yakin bahawa kami dari blok pembangkang akan
menyokong penuh kelulusan dan enakmen ini. Apabila rang undang-undang ini
diluluskan ia juga adalah selaras dengan titah Tuanku menyeru Ahli Yang Berhormat
di dalam Dewan ini untuk terus mengekalkan persefahaman yang telah terbina dan

juga memelihara kestabilan politik yang tercapai ini.
