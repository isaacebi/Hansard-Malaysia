DR. 10.3.2022 2

Menteri di Jabatan Perdana Menteri (Parlimen dan Undang-undang)
[Dato’ Sri Dr. Haji Wan Junaidi bin Tuanku Jaafar]: Terima kasih Tuan Yang di-
Pertua. Saya mohon diberi little bit masa oleh sebab jawapan ini amat terperinci dan
panjang sedikit Yang Berhormat.

Tuan Yang di-Pertua, isu yang dibangkitkan oleh Yang Berhormat Papar
merupakan susulan daripada keputusan final award dengan izin yang diberi oleh Dr.
Gonzalo Stampa, seorang penimbang tara yang dilantik oleh Mahkamah Madrid,
Sepanyol pada 2 Mei 2019 yang telah membuat keputusan timbang tara di Perancis
pada 28 Februari 2022 yang meminta supaya Kerajaan Malaysia membayar
sebanyak USD14.92 bilion kepada warga Filipina yang mengaku sebagai waris
Kesultanan Sulu dan dilaporkan di akhbar tempatan.

Harus diingatkan juga bahawa pelantikan Dr. Stampa ini juga telah
kemudiannya dibatalkan oleh Mahkamah Madrid pada 29 Jun 2021 yang saya akan
perjelaskan dengan lebih lanjut Tuan Yang di-Pertua.

Tuan Yang di-Pertua, sebelum menjawab pertanyaan Yang Berhormat
Papar, ingin saya sebutkan di sini bahawa pada 20 Januari 1878, dua perjanjian
dimeterai di antara Sultan Mohamet Jamal Al-Alam, Sultan Sulu dengan Baron de
Overbeck dan Alfred Dent bertujuan untuk menjaga kepentingan syarikat mereka di
Sabah- emphasized, syarikat.

Sebagaimana kita sedia maklum, pencerobohan tentera Kesultanan Sulu di
Kampung Tanduo, Lahad Datu, Sabah telah berlaku pada 12 Februari 2013. la telah
mengorbankan seramai 10 orang wira negara. Susulan daripada serangan itu,
Kerajaan Malaysia menghentikan serahan wang ihsan kepada waris Sultan Sulu.

Lanjutan daripada tindakan tersebut, firma guaman yang mewakili
warganegara Filipina yang mengaku sebagai waris Sultan Sulu menuntut memohon
rundingan semula bayaran ihsan di bawah Perjanjian 1878 dan memfailkan
permohonan Superior Court of Justice di Madrid, Sepanyol untuk melantik timbang
tara pada 30 Januari 2018. Mahkamah Madrid, Sepanyol memutuskan untuk
melantik timbang tara Dr. Gonzalo Stampa dilantik pada 22 Mei 2019.

Pada 30 Julai 2019, satu notis timbang tara diserahkan kepada Kerajaan
Malaysia melalui Kementerian Luar Negeri dengan anggaran tuntutan melebihi
USD32 bilion. Tuan Yang di-Pertua, ingin ditekankan di sini bahawa kerajaan tidak
berdiam diri walau tidak mengiktiraf tuntutan tersebut. Kerajaan Malaysia telah
melaksanakan tindakan perundangan sewajarnya. Kerajaan telah memfailkan kes
di Mahkamah Tinggi Sabah yang mana penuntut tidak hadir walaupun telah diberi
notis ke prosiding tersebut.

Mahkamah Tinggi Sabah pada 14 Januari 2020— mahkamah memutuskan

Perjanjian 1878 tidak mengandungi apa-apa peruntukan untuk timbang tara.
