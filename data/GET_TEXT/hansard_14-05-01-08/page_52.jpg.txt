DR. 10.3.2022 46

Dato’ Ramli bin Dato’ Mohd Nor [Cameron Highlands]: Untuk meneruskan

sesi, Yang Berhormat Seremban dipersilakan. 15 minit.

12.06 tgh.

Tuan Loke Siew Fook [Seremban]: Terima kasih Tuan Yang di-Pertua.
Tuan Yang di-Pertua, saya bangun untuk menjunjung kasih titah Seri Paduka
Baginda Yang di-Pertuan Agong pada 28 Februari yang lalu. Dalam Titah Tuanku,
Tuanku telah menyebut dalam empat perenggan berkenaan dengan MoU
persefahaman di antara Kerajaan Persekutuan dengan Pakatan Harapan. Saya
membaca apa yang dititahkan.

Baginda amat bersyukur dengan kestabilan yang dikecapi kini menerusi
kerjasama_ dwi-partisan melalui memorandum persefahaman transformasi dan
kestabilan politik yang telah ditandatangani antara pihak kerajaan dengan
pembangkang.

Landskap politik negara kini lebih stabil bagi menjayakan agenda
pembangunan demi kepentingan rakyat dan masa hadapan negara. Hasil
kesepakatan dan kematangan ini, pindaan Perlembagaan Persekutuan berkaitan
Perjanjian Malaysia 1963 telah berjaya diluluskan melebihi dua pertiga Ahli Dewan
Rakyat dan Dewan Negara pada Disember lalu.

Sesungguhnya peristiwa tersebut bakal terpahat sebagai detik bersejarah
buat seluruh rakyat Malaysia. Kematangan politik seperti inilah yang didambakan
oleh rakyat baginda. Melangkah ke hadapan, Tuanku menyeru kepada sekalian Ahli-
ahli Yang Berhormat untuk terus mengekalkan kesefahaman yang telah terbina dan
juga memelihara kestabilan politik yang telah tercapai.

Sebagai juruperunding MoU untuk pihak Pakatan Harapan dan salah seorang
ahli Jawatankuasa Pemandu MoU, sudah tentunya saya menjunjung kasih dan
mempertahankan persefahaman ini. Ini yang telah pun dititahkan oleh Seri Paduka
Baginda Yang di-Pertuan Agong. Akan tetapi Tuan Yang di-Pertua, malangnya
masih ada pihak yang mempertikaikan apa yang disebut dan dititahkan oleh Tuanku
dan mempertikaikan persefahaman di antara Kerajaan Persekutuan dengan pihak
Pakatan Harapan dan menjadikan ini sebagai satu isu dalam Pilihan Raya Negeri
Johor baru-baru ini.

Dalam kempen sekarang ini, ada yang mengatakan bahawa kononnya
Pakatan Harapan sekarang ini telah pun menjual kepentingan rakyat. Satu undi
kepada Pakatan Harapan adalah satu undi kepada Barisan Nasional dan kononnya
apabila peruntukan diberikan kepada Ahli-ahli Parlimen Pakatan Harapan, maka kita

dibeli oleh pihak kerajaan, dibeli oleh Barisan Nasional.
