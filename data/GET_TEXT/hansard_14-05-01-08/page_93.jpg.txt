DR. 10.3.2022 87

Persekutuan mempunyai langkah penyelesaian yang terbaik untuk menamatkan isu
tuntutan Filipina terhadap negeri Sabah. Saya mohon kepada Kerajaan Persekutuan
agar dapat memberi penjelasan sejelas-jelasnya kepada rakyat di negara ini
terutama sekali rakyat di negeri Sabah.

Tuan Yang di-Pertua, sebelum saya mengakhiri perbahasan saya pada
petang ini, sesungguhnya saya ingin melafazkan selamat terus maju jaya kepada
negara Malaysia dan kita dapat menempuh segala rintangan dan bergerak maju ke
depan.

Tuan Yang di-Pertua, saya mohon menyokong Titah Diraja. Sekian,
wabillahitaufik walhidayah assalamualaikum warahmatullahi wabarakatuh.

Timbalan Yang’ di-Pertua [Dato’ Mohd Rashid  Hasnon]:
Waalaikumussalam. Terima kasih Yang Berhormat Libaran. Seterusnya saya

menjemput Yang Berhormat Kuantan, 15 minit.

3.51 ptg.

Puan Fuziah binti Salleh [Kuantan]: Terima kasih Tuan Yang di-Pertua.
Bismillahi Rahmani Rahim. Saya turut serta dalam perbahasan Titah Diraja pada kali
ini dengan membawa tajuk yang begitu dekat di hati saya yang selama lebih 10 tahun
saya berbahas tentang perkara ini di dalam Dewan yang mulia ini tetapi sehingga
kini masih belum nampak jalan penyelesaiannya.

Tuan Yang di-Pertua, Seri Paduka Baginda Yang di-Pertuan Agong dalam
titahnya menyebut berkenaan dengan alam sekitar perlu dijaga, Malaysia juga
komited kepada sustainable development goals dan saya kira kita perlu
menunjukkan di dalam tingkah laku dan juga diterjemahkan ke dalam tindakan kita.

Tuan Yang di-Pertua, saya menerima jawapan kepada soalan saya kepada
Menteri Perumahan dan Kerajaan Tempatan pada 8 Mac berkenaan dengan status
pusat pelupusan kekal (PDF) sisa Water Leached Purification Lynas sama ada telah
mendapat kelulusan PLANMalaysia? Jawapannya saya bacakan.

“Untuk makluman Ahli Yang Berhormat, Mesyuarat Jawatankuasa
Perancangan Negeri Pahang Bilangan 2 Tahun 2021 pada 24 Jun 2021 telah
memberikan persetujuan ke atas tapak pusat pelupusan kekal, permanent disposal
facility (PDF) sisa WLP Lynas. Seterusnya, kebenaran merancang telah diluluskan
dengan pindaan PLAN oleh Majlis Bandaraya Kuantan pada 12 Januari 2022...”.

Tuan Yang di-Pertua, ini jawapan dalam Dewan, jawapan daripada Menteri
Perumahan dan Kerajaan Tempatan. Saya ingin menunjukkan kepada Dewan yang
mulia ini, satu apa yang dipaparkan di dalam website Majlis Bandaraya Kuantan
berkenaan dengan Kajian Pelan Tindakan Khas Daerah Kecil Gebeng berkenaan

dengan pelan guna tanah di Gebeng untuk kegunaan tapak pelupusan kekal Lynas.
