DR. 10.3.2022 69

wujudnya desakan tertentu oleh parti-parti tertentu, bahkan oleh orang-orang yang
tidak menjadi Ahli Parlimen pun untuk membubarkan Parlimen ini dengan segera.
01450

Kononnya situasi politik dalam negara kita tidak stabil dan hanya mereka
yang boleh memberikan kestabilan. Kononnya ketidakstabilan berlaku kerana
kerajaan sukar meluluskan undang-undang. Adakah dakwaan ini benar? Tentu
sahaja bagi saya tidak. Sejarah menunjukkan kerajaan telah dapat meluluskan
banyak undang-undang. Malah, meskipun tidak mempunyai cukup majoriti dua per
tiga, Pakatan Harapan dahulu telah dapat melaksanakan pindaan Perlembagaan
bagi meluluskan penurunan usia layak mengundi kepada 18 tahun selaras dengan
kebanyakan negara maju yang lain.

Benar, ada juga yang tidak diluluskan misalnya usaha meminda
perlembagaan terkait Perjanjian Malaysia 1963. Jadi, apakah yang membezakan
kedua-dua ini? Bagi saya, ketika itu ialah kita dapat melihat apa yang dapat
diluluskan dibuat secara rundingan dan apa yang tidak diluluskan selalunya kerana
rundingan itu tidak mencukupi. Oleh sebab itulah, rundingan yang menghasilkan
Memorandum Persefahaman Transformasi dan Kestabilan Politik yang kita sebut
hari ini sebagai MoU yang ditandatangani oleh pihak kerajaan dan Pakatan Harapan
pada tahun lalu, dianggap sebagai satu peristiwa bersejarah dalam politik negara
kita.

Melalui MoU ini, kita telah melihat beberapa keputusan telah dibuat secara
bersama dan sejumlah kemajuan telah dapat dicapai dalam pelaksanaan undang-
undang dan juga tindakan kerajaan. Ini termasuklah suntikan rangsangan
belanjawan sebanyak RM40 bilion yang dicadangkan oleh Pakatan Harapan dan
juga pindaan perlembagaan mengenai Perjanjian Malaysia 1963 yang dahulu ditolak
tetapi kali ini telah diterima oleh majoriti ahli Parlimen termasuklah mereka yang
dulunya menolak.

Sebagai seorang wakil rakyat yang mewakili KEADILAN dan juga Pakatan
Harapan dalam rundingan semasa Belanjawan 2022 tempoh hari, saya ingin
mengucapkan terima kasih kepada Yang Berhormat Menteri Kewangan kerana telah
bersetuju dengan cadangan yang telah saya kemukakan untuk menambah
peruntukan kepada Parlimen, khususnya kepada jawatankuasa-jawatankuasa
pilihan khas.

Saya minta RM10 juta, Yang Berhormat Menteri lulus RM15 juta.
Alhamdulillah. Namun, ini hanyalah permulaan. Sebenarnya kita tidak memerlukan
MU ini sekiranya pemimpin kerajaan yang ada memahami tuntutan untuk berlaku adil
dan juga untuk memuliakan fungsi dan peranan Dewan yang mulia ini. Sistem

demokrasi dalam negara kita mestilah berfungsi sebaiknya.
