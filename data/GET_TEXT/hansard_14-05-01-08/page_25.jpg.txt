DR. 10.3.2022 19

Dato’ Mohd Nizar bin Haji Zakaria [Parit]: Terima kasih Tuan Yang di-
Pertua. Terima kasih kepada Yang Berhormat Menteri yang telah pun menjelaskan
kepada kita semua. Kita sedia maklum bahawa fenomena perubahan iklim yang
berlaku ini memerlukan kepada kesiapsiagaan maklumat-maklumat secara terperinci
termasuklah sungai-sungai ataupun perparitan-perparitan kita supaya kita dapat
mampu untuk mengelakkan banjir seperti yang berlaku pada hari ini.

Jadi saya ingin tanya kepada Menteri bagaimanakah kerajaan memanfaatkan
aplikasi teknologi terkini seperti Revolusi Industri Keempat dalam pengesanan
perubahan iklim khususnya teknologi seperti analisis data raya. Terima kasih.

Dato’ Sri Tuan Ibrahim bin Tuan Man: Terima kasih. Berhubung dengan
soalan dibangkitkan, kita melakukan hubungan yang rapat dan bersama dengan
pihak-pihak yang terlibat seperti MAMPU dan satu platform ICT menggunakan Big
data analytics juga kita bangunkan bersama dengan agensi di Kementerian seperti
NAHRIM. Untuk makluman, kita telah mula membangunkan pelan pembangunan ini
mulai tahun 2018 dan platform ini sebenarnya membolehkan negara kita mengkaji
lebih awal pola-pola taburan dan kelembapan hujan yang berlaku.

Walau bagaimanapun apa yang kita buat di peringkat akhir ini ialah untuk kita
tingkatkan lagi teknologi supaya ramalan itu lebih tepat berbanding dengan apa yang
berlaku sebelum ini dan ini memerlukan suatu peruntukan. Saya hendak maklumkan
bahawa kita juga telah pun meningkatkan sekali ganda ARI taburan hujan dan pelan
untuk mitigasi banjir yang berlaku. Terima kasih.

Tuan Lim Lip Eng [Kepong]: Terima kasih Tuan Yang di-Pertua. Soalan
saya bagaimana Yang Berhormat Menteri boleh menyelesaikan masalah banjir di
seluruh negara sedangkan negeri Kelantan, Menteri sendiri dilanda masalah banjir
berkali-kali, bertahun-tahun tanpa penyelesaian. Terima kasih.

Dato’ Sri Tuan Ibrahim bin Tuan Man: Saya harap Kepong ikuti jawapan
saya dalam Parlimen jangan ponteng. [Ketawa]

Tuan Lim Lip Eng [Kepong]: Apa jawapan.

Dato’ Sri Tuan Ibrahim bin Tuan Man: Saya telah jelaskan bahawa...

Tuan Lim Lip Eng [Kepong]: Apa jawapan.

Dato’ Sri Tuan Ibrahim bin Tuan Man: ...Kita mempunyai perancangan
jangka pendek, jangka sederhana, jangka panjang untuk menyelesaikan masalah-
masalah banjir. Sebab itu kerajaan memperuntukkan satu jumlah yang sangat besar.
Saya hendak maklumkan bahawa Kabinet telah pun meluluskan RM15 bilion
menjelang tahun 2030 bagi menyelesaikan masalah banjir dan termasuklah apa
yang berlaku di Kelantan.

Saya harap berikutnya ada soalan berhubung dengan penyelesaian banjir di

Kelantan. Saya harap Yang Berhormat tunggu. Terima kasih.
