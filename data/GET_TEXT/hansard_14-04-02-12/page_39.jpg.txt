DR.11.11.2021 31

Bagi yang ketiga ialah Pelan Perpaduan Keluarga Malaysia iaitu pelan
pelaksanaan kepada Pelan Tindakan Perpaduan Negara iaitu pelan induk tadi yang saya
sebutkan. la sebagai satu inisiatif berfokus kepada aspirasi Keluarga Malaysia melibatkan
program-program yang akan kita aturkan dan pelan ini berteraskan kepada empat dimensi
utama iaitu karib, accessibility, majmuk dan inclusivity. Selain daripada itu, kementerian
juga sedang dalam peringkat membangunkan pelan-pelan yang lain. Terima kasih Tuan
Yang di-Pertua.

Tuan Yang di-Pertua: Soalan tambahan, Yang Berhormat.

Datuk Zakaria bin Mohd. Edris @ Tubau [Libaran]: Terima kasih Tuan Yang
di-Pertua. Terima kasih Yang Berhormat Menteri atas penjelasan yang jelas dan
terperinci. Namun kita faham bahawa Dasar Perpaduan Negara merupakan dokumen
strategi jangka panjang dan usaha berterusan yang dirangka untuk menetapkan hala tuju
perpaduan negara.

Seperti Yang Berhormat Menteri jelaskan sebentar tadi, Pelan Tindakan
Perpaduan Negara adalah pelan induk pelaksanaan agenda perpaduan untuk tempoh
2021 hingga 2030. Saya percaya pelan ini sudah pastinya turut melibatkan peranan
agensi-agensi yang lain.

Persoalan saya, bolehkah Yang Berhormat Menteri jelaskan sedikit bagaimana
pelan induk yang akan digerakkan bagi mencapai matlamat yang dihasratkan oleh
kementerian? Terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Menteri, seminit.

Datuk Halimah binti Mohamed Sadique: Terima kasih Yang Berhormat Libaran.
Terima kasih Tuan Yang di-Pertua. Yang Berhormat, tadi saya sudah jelaskan
perancangan daripada dasar, blueprint rangka tindakan dan Pelan Perpaduan Negara
kemudian pelaksanaan kepada Pelan Tindakan Perpaduan Negara iaitu Pelan Keluarga
Malaysia.

Tuan Yang di-Pertua, mungkin saya sebutkan sedikit sahaja lagi Pelan Tindakan
Perpaduan Negara 2021-2030 tadi Tuan Yang di-Pertua, adalah merupakan pelan induk
Yang Berhormat kepada pelaksanaan agenda Perpaduan Nasional. Terdapat 5 teras
strategi — 15 strategi, 57 program khusus dengan penglibatan sebanyak 55 kementerian,
agensi kerajaan, NGO dan juga pihak swasta.

Jadi bagi memastikan Tuan Yang di-Pertua, program-program ini yang digariskan
ini akan dapat mencapai pelaksanaannya dalam sistem pemantauan maka diwujudkan
dua sistem pemantauan yang berkesan untuk mengesan pemantauan pelaksanaan
kejayaan pelan-pelan ini.

Pertama ialah Jawatankuasa Khas Pemantau Pelan Tindakan Perpaduan Negara
2021-2030 yang dipengerusikan oleh saya sendiri. Kedua Jawatankuasa Pemandu Pelan
Tindakan Perpaduan Negara yang akan dipengerusikan oleh Ketua Setiausaha
Kementerian. Terima kasih Tuan Yang di-Pertua.

Tuan Yang di-Pertua: Okey, akhir sekali Yang Berhormat Pulai.

Dato’ Seri Haji Salahuddin bin Ayub [Pulai]: Tuan Yang di-Pertua, terima kasih
Yang Berhormat Menteri yang berbangsa Johor.

Tuan Yang di-Pertua, sejak negara merdeka sudah banyak polisi...
Tuan Yang di-Pertua: Pendek ya?

Dato’ Seri Haji Salahuddin bin Ayub [Pulai]: ... Muhibah, kita ada 1Malaysia dan
sekarang Keluarga Malaysia, kita ada Rukun Negara. Akan tetapi kita rasa isu perkauman
dan agama ini masih belum selesai. Itu kita kena akui bersama. Adakah kementerian
bersedia untuk melihat suatu draf rang undang-undang Akta Perpaduan Kaum yang kami
dulu PH telah cuba kemukakan. Kalau atas semangat itu, adakah Yang Berhormat Menteri
yang ada pada hari ini bersedia untuk melihat draf itu dan dikemukakan dalam Dewan
yang mulia ini? Terima kasih.
