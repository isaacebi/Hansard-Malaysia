DR.11.11.2021 97

6.24 ptg.

Tuan Wong Tack [Bentong]: Terima kasih Tuan Yang di-Pertua. Semalam
semasa berucap di COP26, Yang Berhormat Kubang Kerian telah menyatakan bahawa
Malaysia masih komited untuk kekalkan sekurang-kurangnya 50 peratus litupan hutan
negara yang telah diumumkan di Rio pada tahun 1992.

Akan tetapi, saya rasa hairan, kenapa Dasar Perhutanan Malaysia baharu yang
dilancarkan pada bulan Mac yang lalu pula sebut 50 peratus hutan dan liputan pokok? Ini
jelas bukan janji yang kita buat di Rio. Di Rio, kita janji 50 peratus liputan hutan, bukan 50
peratus hutan dan liputan pokok. Hutan dan pokok tidak sama. Memang dalam hutan ada
pokok tetapi pokok bukan hutan. Ini kena faham.

Jadi, saya mohon pencerahan, kenapa yang diumumkan di COP26 tidak sama
dengan Dasar Perhutanan Negara? Adakah Yang Berhormat Kubang Kerian keliru atau
cuba kelirukan masyarakat antarabangsa? Kerana jelas ‘tiang gol’ untuk komitmen yang
kerajaan dibuat di Rio 30 tahun yang lalu telah dialih secara senyap-senyap. Saya harap
kerajaan dapat beri penjelasan mengenai perkara ini kerana this is a serious dishonesty
dan akan memalukan negara di peringkat antarabangsa.

Tuan Yang di-Pertua, pada bulan Disember yang lalu, kerajaan telah melaporkan
kepada Konvensyen Pertubuhan Bangsa-bangsa Bersatu Mengenai Perubahan Iklim
(UNFCCC) bahawa keluasan tanah negara yang dilitupi hutan adalah 55.3 peratus. Saya
ingin tanya, adakah angka ini termasuk ladang hutan? Jika ya, berapa peratus?

Ladang hutan adalah ladang tanam monokultur seperti akasia dan getah,
malahan sawit dan durian musang king. Malah, ia sering kali digunakan sebagai alasan
oleh sesetengah tauke balak atau kerajaan negeri untuk memusnahkan hutan dan
menghalalkan aktiviti pembalakan tebang habis.

Sekiranya angka ini mengambil kira ladang hutan, maka ini bermakna kerajaan
cuba mengelirukan ataupun menipu masyarakat antarabangsa sebab jelas ladang hutan
bukan hutan. Seperti yang saya selalu kata, sepatutnya nama ditukarkan kepada ladang
balak.

Kedua, saya telah dimaklumkan oleh rakan-rakan NGO alam sekitar bahawa
terdapat satu kajian yang dibuat oleh National University of Singapore yang menunjukkan
bukti gambar satelit bahawa litupan hutan semula jadi negara kita telah menurun bawah
50 peratus selepas tahun 2000.

Menjelang tahun 2010, keluasan hutan semula jadi di Malaysia hanya tinggal 45.4
peratus sahaja. Adakah ini benar? Kalau benar, ini sememangnya sesuatu yang amat
memalukan kerana ini membuktikan bahawa negara kita telah gagal memenuhi janji 50
peratus litupan hutan dan yang paling teruk, kita cuba mengelirukan rakyat kita serta
komuniti antarabangsa.

Jadi, saya mohon kerajaan untuk memberikan statistik terperinci mengenai jumlah
keluasan dan status hutan semula jadi di negara ini dan maklumat ini dimuat naik ke public
domain yang boleh diakses oleh orang awam dan NGO.

Tuan Yang di-Pertua, banyak wang yang diperuntukkan dalam bajet_ ini
sepatutnya tidak perlu dibelanjakan jika pihak yang diberikan tanggungjawab oleh rakyat
menjalankan tugas dengan ikhlas dan bersih. Kita sering lihat banjir sini, banjir sana.
Sampai Menteri Alam Sekitar jadi macam ‘menteri banjir’ sekarang kerana soalan-soalan
yang ditujukan kepada beliau dalam Dewan ini banyak berkenaan banjir sahaja.

Jadi, kenapakah selalu banjir? Biasanya punca adalah pembalakan yang tidak
terkawal, pembangunan yang tidak terancang yang menguntungkan segelintir pihak
sahaja dan paling teruk disebabkan rasuah.

Tahun depan, kita ada bajet guna RM730 juta duit rakyat untuk pengurusan banjir.
Kos keseluruhan RM9.7 bilion. Kita yang cipta masalah tetapi duit rakyat pula yang
digunakan untuk selesaikan masalah. Kebimbangan saya ialah RM9.7 bilion ini masih
tidak dapat selesaikan masalah kita jika projek yang menyebabkan kemusnahan terus
dibenarkan dan hutan terus ditebang tanpa dikawal.
