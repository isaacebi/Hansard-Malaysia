DR.11.11.2021 9

Saya mohon dan saya rasa menjadi tanggungjawab kementerian untuk
menentukan supaya wujudkan satu tabung khas untuk penyelenggaraan jalan-jalan ini
lebih-lebih lagi sebab kalau kita menggunakan SOP yang dinyatakan oleh Yang
Berhormat Timbalan Menteri tadi, sudah pasti ini akan memakan masa yang lama. Ini,
saya rasa kita tidak bertindak adil kepada rakyat kita yang di kawasan luar bandar. Mohon
untuk jawapan daripada Yang Berhormat Timbalan Menteri.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Baram. Sila Yang Berhormat Timbalan Menteri.

Datuk Haji Hasbi bin Habibollah: Terima kasih Tuan Yang di-Pertua, terima
kasih Yang Berhormat Baram. Untuk makluman Yang Berhormat, kerajaan pada masa ini
ada mempunyai mekanisme pemberian penyelenggaraan jalan negeri melalui pemberian
MARRIS iaitu Malaysian Roads Record Inventory System.

Peruntukan MARRIS adalah satu pemberian atau peruntukan daripada Kerajaan
Persekutuan kepada pihak berkuasa atau kerajaan berdasarkan peruntukan Perkara
109(1)(b) Perlembagaan Persekutuan dan dikira mengikut peruntukan Bahagian 2 Jadual
Kesepuluh, Perlembagaan Persekutuan. Ini bertujuan untuk membantu kerajaan negeri
menyelenggarakan jalan-jalan negeri, jalan raya bandaran, jalan kawasan perumahan kos
rendah, lorong belakang, jalan kampung, jalan pertanian dan jalan pulau pelancongan.

01040

Bagi melayakkan negeri-negeri menerima peruntukan MARRIS, jalan-jalan di
negeri masing-masing perlu didaftarkan di dalam sistem MARRIS online. Setakat ini
kerajaan tidak berhasrat mewujudkan satu tabung khas penyelenggaraan jalan luar
bandar untuk mengelakkan pertindihan skop dan fungsi dengan pemberi MARRIS di
bawah Kementerian Kewangan.

Bagaimanapun sekiranya terdapat keperluan mendesak untuk membaik pulih
jalan tanah atau jalan berbatu, permohonan boleh dikemukakan kepada kementerian ini
untuk tujuan siasatan. Sekiranya menepati skop, jalan-jalan tersebut boleh
dipertimbangkan untuk dibaik pulih tertakluk kepada peruntukan yang diluluskan.

Selepas_ kerja-kerja membaik pulih disempurnakan, maka jalan tersebut
hendaklah diserahkan kepada pejabat daerah atau pihak berkuasa tempatan. Seterusnya,
didaftarkan di bawah MARRIS, untuk tujuan penyelenggaraan pada masa hadapan. Jadi,
ini termasuklah jalan-jalan balak yang bekas-bekas jalan balak yang sudah diabandoned
dengan izin.

Saya juga menyarankan Yang Berhormat dan bukan hanya Baram sahaja,
banyak kawasan lain juga di Sarawak termasuk tempat saya sendiri, jalan-jalan yang
sudah tidak punya tuan lagi. Dahulunya jalan balak diabandoned dan kita mengambil
usaha bagaimana kita untuk mendaftarkan jalan ini berunding dengan pihak negeri,
dengan agensi khususnya JKR dan sebagainya.

Jadi kita daftarkan jalan ini untuk mendapat peruntukan bagi penyelenggaraan
jalan-jalan ini. Kalau kita tidak ada daftarkan yang sepatutnya pendaftaran ini dibuat dalam
tahun semasa. Apa-apa jalan baharu, jalan yang sedia ada, yang kita hendak
mendapatkan peruntukan negeri, peruntukan maintenance dari Persekutuan. Itu caranya.

Jadi saya berharap kita dan kawasan kita termasuk kawasan saya juga, kita
mengumpulkan jalan-jalan mana yang ada ini, kita bawa kepada JKR sebagai agensi yang
evaluate sama ada ianya layak atau tidak untuk dikemukakan kepada Persekutuan pada
sebelum setiap hujung tahun didaftarkan dalam MARRIS. Insya-Allah, bolehlah kita
mendapatkan peruntukan untuk penyelenggaraan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih.

Tuan Haji Ahmad bin Hassan [Papar]: Yang Berhormat Papar minta laluan.
Papar.

Timbalan Yang di-Pertua [Dato’ Mohd Rashid Hasnon]: Saya bagi laluan
dahulu kepada Ketua Pembangkang. Sila.
