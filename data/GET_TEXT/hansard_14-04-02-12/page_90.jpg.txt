82 DR.11.11.2021

diambil oleh kementerian untuk meningkatkan tahap sistem komunikasi dan capaian
internet bagi negeri Sabah dan Tenom khasnya.

Saya telah mendapat dua jawapan yang berbeza iaitu oleh dua kerajaan yang
berbeza bagi negeri Sabah. Satu kerajaan menyatakan bahawa sebanyak 425 menara
baharu akan dibina manakala satu kerajaan lagi menyatakan sebanyak 538 menara
baharu yang akan dibina.

Saya juga dimaklumkan semenjak bermula Program JENDELA pada Ogos 2020,
jumlah rancangan menara baharu yang telah diluluskan di kawasan saya sebanyak 20
tapak menara baharu dan 66 buah stesen pemancar. Namun, sehingga kini cuma 20
sahaja menara yang telah siap dinaiktaraf.

Persoalan saya yang pertama, berapakah jumlah sebenarnya menara baharu
yang akan dibina di Sabah. Kedua, bilakah jangkaan siap 66 stesen pemancar yang akan
dinaiktaraf di daerah Tenom. Saya mohon kementerian menjelaskan tempat-tempat
ataupun kampung yang terlibat di mana menara baharu dan juga stesen pemancar itu
akan dibangunkan.

Seterusnya Tuan Yang di-Pertua, saya ingin menyentuh isu di bawah
Kementerian Pembangunan luar bandar di mana mengikut anggaran Perbelanjaan
Persekutuan tahun 2022, jumlah keseluruhan perbelanjaan pembangunan di bawah
kementerian ini iaitu sebanyak lebih kurang RM7 bilion.

Sebanyak RM2.5 bilion diperuntukkan untuk projek jalan luar bandar dan jalan
penghubung desa, bekalan air luar bandar dan bekalan air alternatif, bekalan elektrik luar
bandar dan lampu jalan kampung. Manakala RM14.9 juta akan diperuntukkan untuk
pembinaan jambatan luar bandar.

Saya ingin bertanya kepada kementerian tentang status terkini beberapa projek
naik taraf di kawasan saya iaitu; pertama, Projek Jalan Kementahlik, Tenom sepanjang
lapan kilometer, projek naik taraf Jalan Batu Lapan, Sapong dan juga loji rawatan air
Senagang.

Last sekali Tuan Yang di-Pertua, saya ingin menyentuh mengenai peruntukan
Bajet 2020 di bawah Kementerian Pengangkutan di mana anggaran perbelanjaan bagi
pembangunan diperuntukkan sebanyak RM4.1 bilion. Untuk pengetahuan Dewan yang
mulia ini dalam Bajet 2020 yang lalu, peruntukan untuk menaik taraf perkhidmatan kereta
api Tenom, Sabah yang berjumlah RM50 juta di bawah Kementerian Pengangkutan telah
pun diluluskan oleh Kerajaan Pakatan Harapan tetapi setelah Kerajaan Pakatan Harapan
jatuh, sehingga ke hari ini saya tidak dapat sebarang berita mengenai perkara ini.

Oleh itu sama seperti dengan isu infrastruktur digital di kawasan saya tadi, saya
juga ingin mendapatkan kepastian daripada kerajaan sahaja berkaitan dengan perkara ini.
Peruntukan yang telah diluluskan bagi kawasan saya pada RMKe-11 tidak tersenarai pun
di dalam RMKe-12 kali ini.

Tuan Yang di-Pertua, dinyatakan di dalam Buku Belanjawan 2020 di bawah
Kementerian Pengangkutan di mana di bawah Program Pengurusan Pembangunan,
Kementerian Pengangkutan menyatakan komitmen mereka untuk memastikan semua
projek rancangan Malaysia yang dirangka akan dilaksanakan dalam tempoh yang
ditetapkan dan memastikan projek pembangunan dilaksanakan mengikut peruntukan dan
tempoh masa yang ditetapkan.

Jadi, persoalan saya, di manakah peruntukan RM50 juta yang telah diluluskan
itu? Adakah ia nya telah dilupuskan dengan pertukaran kerajaan? Itu sahaja bahas
daripada saya Tuan Yang di-Pertua. Tenom mohon menyokong.

Tuan Yang di-Pertua: Terima kasih Yang Berhormat Tenom. Kita pergi sekarang
ke Yang Berhormat Kapar. Silakan.

5.17 ptg.

Dato’ Abdullah Sani bin Abdul Hamid [Kapar]: Assalamualaikum
warahmatullahi wabarakatuh Tuan Yang di-Pertua.
