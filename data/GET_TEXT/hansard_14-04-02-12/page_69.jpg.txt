DR.11.11.2021 61

Tuan Yang di-Pertua, Perintah Kawalan Pergerakan akibat pandemik COVID-19
menyedarkan kita tentang pentingnya hubungan telefon dan internet dalam masyarakat
kita. la juga memberi kesan terus tentang masalah pengurusan kewangan di kawasan
luar bandar. Saya sangat berterima kasih kepada pihak Bank Simpanan Nasional kerana
melalui inisiatif perbincangan dengan Kementerian Kewangan telah bersetuju untuk
menempatkan mesin ATM yang baharu di Bandar Baru Tanjong Manis baru-baru ini.
Syabas saya ucapkan.

Namun begitu, kawasan Parlimen saya masih juga memerlukan sebuah mesin
ATM untuk ditempatkan di kawasan Pulau Bruit bagi kemudahan penduduk di kawasan
berkenaan. Pulau ini menempatkan 13 buah penempatan yang agak bertaburan dan jauh
daripada ATM yang terdekat. Sekiranya belum ada tempat yang sesuai untuk
menempatkan mesin ATM ini, saya mencadangkan agar disediakan perkhidmatan bank
bergerak untuk kemudahan penduduk di pulau seperti yang telah dibuat di Sungai Asap,
Belaga.

Tuan Yang di-Pertua, hampir 48 tahun yang lalu pada 27 Disember 1973 telah
berlaku satu tragedi kapal karam MV Pulau Kidjang yang mengorbankan 121 nyawa.
Tragedi yang dikenali Titanic Sarawak ini terjadi disebabkan kapal malang tersebut
terlanggar beting pasir di muara Batang Rajang dalam keadaan cuaca buruk.

Selepas peristiwa tersebut, ada juga kapal-kapal kargo lain yang telah karam di
kawasan beting berhampiran dan melibatkan kerugian harta benda dan kehilangan
nyawa. Sudah terbukti bahawa muara Batang Rajang kini semakin berbahaya kerana
beting terbentuk dan mencetekkan kedalaman muara sungai tersebut.

Masalah kecetekan ini telah menggugat laluan navigasi perkapalan dan
mengehadkan saiz kapal yang hendak memasuki muara sungai dan berlabuh di
Pelabuhan Tanjong Manis yang berdekatan. Ini menjejaskan urus niaga pelabuhan dan
urusan import eksport barangan keperluan rakyat di wilayah tengah Sarawak terutamanya
di Sibu. Baru-baru ini Persatuan Pengimport, Pengeksport dan Pemborong Sibu telah
menggesa kerajaan untuk mengambil tindakan supaya Pelabuhan Tanjong Manis dapat
menerima kapal yang lebih besar dan juga menaik taraf dan melebarkan jalan utama
Tanjong Manis ke Sibu.

Saya memohon kepada Kementerian Pengangkutan supaya dapat membuat
kerja-kerja pengorekan di muara Batang Rajang di Tanjong Manis supaya kedalaman —
dapat membolehkan kapal-kapal lebih besar untuk berlabuh. Saya juga memohon kepada
pihak Kementerian Kerja Raya sekiranya jalan ini di bawah Kerajaan Pusat supaya menaik
taraf dan melebarkan jalan utama dari Tanjong Manis ke Sibu supaya lori pengangkut
mudah untuk membawa barang-barangan dari pelabuhan atau menghantar barang ke
pelabuhan untuk tujuan eksport.

Akhir sekali Tuan Yang di-Pertua sebagai penutup, saya berharap kerajaan akan
dapat memberi peruntukan yang lebih besar pada negeri Sarawak demi pembangunan
mampannya di dalam Belanjawan 2022 dan tahun-tahun seterusnya. Ini sejajar dengan
sumbangan daripada hasil bumi negeri Sarawak kepada keseluruhan pendapatan negara.
Biarlah kita sama-sama mencapai wawasan kemajuan bersama pada tahun 2030 nanti
dengan kemajuan negeri Sarawak setaraf...

Tuan Ramkarpal Singh a/l Karpal Singh [Bukit Gelugor]: Yang Berhormat
Tanjong Manis.

Tuan Haji Yusuf bin Abd Wahab [Tanjong Manis]: Setanding dengan majunya
negeri-negeri lain dalam Malaysia. Sekian perbahasan saya. Saya mohon menyokong.
Terima kasih.

Tuan Ramkarpal Singh a/l Karpal Singh [Bukit Gelugor]: Yang Berhormat
Tanjong Manis, boleh saya tanya satu soalan sebelum Yang Berhormat Tanjong Manis
habis.

Tuan Haji Yusuf bin Abd Wahab [Tanjong Manis]: Terima kasih Tuan Yang di-
Pertua.

Dato’ Sri Azalina Othman Said [Pengerang]: He’s already sat.
