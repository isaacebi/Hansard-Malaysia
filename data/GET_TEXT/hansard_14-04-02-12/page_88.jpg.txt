80 DR.11.11.2021

kepada keluaran dalam negara kasar untuk membuat pinjaman tambahan dalam usaha
memulihkan ekonomi negara. Jadi, saya mohon penerangan lebih lanjut. Apakah langkah-
langkah yang akan diambil oleh kerajaan untuk memastikan kadar defisit negara dalam
belanjawan yang akan datang?

Tuan Yang di-Pertua, di dalam Bajet 2022 ini, negeri Sabah diperuntukkan dana
pembangunan sebanyak RM5.2 bilion sama seperti bajet tahun 2020 yang diperuntukkan
oleh Kerajaan Pakatan Harapan. Ini bermakna ada penurunan daripada segi peratusan
peruntukan pembangunan yang diberikan kepada negeri Sabah jika dikira berdasarkan
peratusan keseluruhan bajet pada kedua-dua tahun tersebut.

Jadi, ini juga bukanlah satu bajet tahunan yang menggembirakan buat rakyat
Sabah. Apatah lagi sudah hampir 60 tahun Sabah sama-sama membentuk Malaysia,
namun sehingga kini berada di antara negeri yang termiskin. Bahkan daripada 10 buah
daerah yang termiskin di Malaysia, lapan daripadanya adalah terletak di negeri Sabah.

Tuan Yang di-Pertua, sebagai anak Sabah dan sebagai wakil rakyat dari Sabah,
saya ingin menyatakan bahawa peruntukan pembangunan untuk negeri Sabah ini tidak
mencukupi. la sudah berkali-kali disuarakan oleh Ahli-ahli Parlimen dari negeri Sabah.
Justeru, saya menyokong bahawa perlu ada cara pembahagian yang lebih adil tentang
dana pembangunan untuk menaikkan negeri Sabah dan Sarawak berdasarkan Perjanjian
Pembentukan Malaysia 1963.

Walau bagaimanapun, Tuan Yang di-Pertua, saya juga berpendapat adalah lebih
penting mencari penyelesaian terhadap masalah dana pembangunan yang diberikan
saban tahun namun tidak digunakan dan terpaksa dikembalikan semula kepada Kerajaan
Persekutuan. Menurut Rancangan Malaysia Kedua Belas, antara masalah utama dikenal
pasti yang menyebabkan perkara ini berlaku adalah kurangnya kolaborasi yang berkesan
antara Kerajaan Persekutuan dan kerajaan negeri serta penyampaian perkhidmatan
awam yang kurang cekap.

Jadi, saya menyokong pendapat rakan-rakan Ahli Parlimen Sabah dan Sarawak
yang lain bahawa adalah lebih baik sekiranya Sabah dan Sarawak diberikan autonomi
sepenuhnya untuk menguruskan dana pembangunan yang diperuntukkan untuk kedua-
dua negeri tersebut. Memang tidak ada gunanya diperuntukkan berpuluh-puluh bilion
sekalipun kalau tidak digunakan sepenuhnya dan terpaksa dikembalikan. Masalah
pembangunan akan tetap sama dan tidak akan selesai.

Tuan Yang di-Pertua, menurut laporan Jabatan Perangkaan Negara, kadar
kebergantungan import membuktikan negara terus bergantung pada import makanan dan
nilai import makanan meningkat kepada RM55.5 bilion berbanding eksport RM33.8 bilion.
Peningkatan yang lebih cepat dalam import berbanding dengan eksport telah mendorong
peningkatan defisit perdagangan produk makanan berjumlah RM21.7 bilion.

Pada masa yang sama, import makanan terkumpul berjumlah RM482.8 bilion
dalam tempoh 10 tahun berbanding dengan eksport RM296 bilion. Daripada statistik
Jabatan Perangkaan ini jelas menunjukkan ketergantungan negara kepada makanan
import semakin meningkat dan kadar eksport kita semakin berkurang.

Tuan Yang di-Pertua, menyentuh tentang isu pertanian. Saya ingin membawa
suara-suara rintihan dan tangisan daripada petani-petani khasnya petani-petani kecil yang
amat terkesan dengan pukulan pandemik COVID-19 ini. Dengan kos sara hidup yang
meningkat saban tahun, ditambah lagi dengan kekangan hasil akibat daripada pandemik
COVID-19 ini, kehidupan mereka semakin tertekan.

Kos pertanian rentetan daripada wabak ini telah menyebabkan harga baja, racun
dan kos pengangkutan telah naik mendadak. Di Daerah Tenom, Tuan Yang di-Pertua,
yang rata-rata sumber pendapatan utama penduduk-penduduknya merupakan pertanian,
ramai yang merungut dan marah apabila harga racun naik secara mendadak antara 30
hingga 50 peratus.

Baru-baru ini, saya telah menyuarakan isu kenaikan harga racun rumpai yang
telah naik secara mendadak ini kepada Menteri Pertanian dan Industri Makanan.
