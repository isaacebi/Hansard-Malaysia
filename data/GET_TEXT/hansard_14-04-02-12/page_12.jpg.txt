4 DR.11.11.2021

Berdasarkan rekod SSM, sebanyak 21,397 permohonan SPPP telah didaftarkan
di bawah Akta Pendaftaran Perniagaan 1956 dalam tempoh 1 Januari 2021 hingga 31
Oktober 2021. Daripada jumlah tersebut, sebanyak 15,053 permohonan adalah daripada
golongan B40 dan 6,344 permohonan diterima daripada pelajar institusi pengajian tinggi
sepenuh masa. Manakala sebanyak 21,107 perniagaan milikan tunggal dan 290
perniagaan perkongsian telah didaftarkan melalui SPPP dalam tempoh tersebut.

Terakhir, SMM masih lagi membuka peluang serta menyasarkan lebih 100,000
pendaftaran baharu melalui skim ini untuk merancakkan lagi Fasa Pemulihan Ekonomi
Negara akibat daripada kemelesetan pendapatan yang terjejas akibat pandemik COVID-
19 yang dirancang oleh kerajaan di dalam Bajet 2022.

Skim ini diharap dapat memanfaatkan golongan B40 dan juga pelajar sepenuh
masa di IPTA, IPTS, politeknik, kolej, institut kemahiran dan pusat kemahiran di dalam
negara untuk mendaftarkan perniagaan di bawah Akta Pendaftaran Perniagaan 1956
tanpa dikenakan fi bagi pendaftaran baharu serta maklumat perniagaan.

Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat. Sila, Yang Berhormat Rasah soalan tambahan pertama, 30 saat.

Tuan Cha Kee Chin [Rasah]: Terima kasih, Tuan Yang di-Pertua. Terima kasih,
Yang Berhormat Menteri atas jawapan tadi. Saya meneliti jawapan daripada Yang
Berhormat Menteri. Saya anggap pelaksanaan Skim Pendaftaran Perniagaan Prihatin
(SPPP) tersebut satu skim yang patut diberikan galakan supaya ia boleh reach out kepada
lebih ramai.

Saya hendak tanya. Tadi Yang Berhormat Menteri dalam jawapan ada
mengatakan setakat 10 bulan pertama, sebanyak 21,397 permohonan sudah diterima
sama ada daripada pelajar sepenuh masa ataupun B40. Jadi, apakah perancangan
daripada kementerian untuk SPPP ini reach out lebih ramai pada tahun depan selaras
dengan Bajet 2022? Juga, berkenaan dengan reach out ini, apakah ada program khusus
untuk SPPP dan juga libat urus yang berkaitan di setiap negeri ataupun sebolehnya di
setiap kawasan Parlimen untuk membolehkan lebih ramai golongan sasar mendapat
maklumat yang tepat berkaitan dengan SPPP ini? Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Rasah. Sila, Yang Berhormat Menteri. Dua minit 30 saat.

Dato Sri Alexander Nanta Linggi: Terima kasih, Tuan Yang di-Pertua. Terima
kasih, Yang Berhormat Rasah.

Tuan Yang di-Pertua, SPPP ini diperkenalkan sebagai pemudah cara bagi
usahawan dan bakal usahawan untuk mendaftarkan perniagaan sekali gus dan
membantu mereka menerokai dan bergerak ke arah digitalisasi kerana ini adalah kaedah
baharu untuk kita mara ke depan dalam dunia perniagaan.

Jadi, sebagai galakan kepada orang ramai untuk menceburi bidang perniagaan
dan memanfaatkan SPPP ini, termasuk juga 21,000 lebih yang disebut tadi, pada tahun
ini SSM telah melancarkan Kempen “Usahawan Bijak, Usahawan Berdaftar” bagi memberi
kesedaran dan galakan kepada bakal usahawan untuk mendaftarkan perniagaan mereka
serta memperkenalkan kemudahan dan inisiatif yang disediakan oleh SSM.

01020

Kalau tidak berdaftar, maka mereka tidak mendapat bantuan dan insentif-insentif
yang disediakan. Sebagai galakan kepada orang ramai juga yang menceburi bidang
perniagaan dan manfaatkan SPPP ini, SSM juga telah melaksanakan pendekatan proaktif
melalui penganjuran Program Bimbingan Usahawan 2021 yang akan diteruskan pada
tahun 2022, tahun hadapan.

Program ini bermatlamat untuk memberi pendedahan mengenai amalan
perniagaan yang beretika kepada golongan sasaran dan membantu mereka
meningkatkan taraf ekonomi kendiri melalui aktiviti perniagaan dan memperkenalkan
mereka kepada pemasaran digital serta pengurusan perniagaan dan kewangan yang baik.
