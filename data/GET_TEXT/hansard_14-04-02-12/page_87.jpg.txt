DR.11.11.2021 79

Oleh yang demikian, saya mencadangkan agar pendidikan wajib murid-murid
sehingga ke Tingkatan 5 perlu dilaksanakan. Sekiranya kemiskinan keluarga menjadi
kekangan kepada ibu bapa untuk membenarkan anak-anak mereka belajar sehingga ke
Tingkatan 5, maka sudah menjadi tanggungjawab kerajaan dalam membantu keluarga ini.

Di samping itu, masalah keciciran pelajaran, masalah sosial dalam kalangan
remaja dan isu perkahwinan bawah umur dapat dikurangkan sekiranya Akta Pendidikan
1996 dipinda dan pelaksanaan pendidikan wajib di peringkat sekolah menengah dapat
direalisasikan.

Tuan Yang di-Pertua, cadangan ketiga iaitu memperkasakan permainan
tradisional. Di kesempatan ini, saya mengucapkan syabas kepada Ahli-ahli Parlimen yang
telah memakai baju batik pada setiap hari Khamis bermula daripada 28 Oktober 2021 atas
kesedaran untuk memastikan kain batik ini tidak hilang ditelan zaman. Kain batik yang
merupakan salah satu hasil seni budaya masyarakat Malaysia ini perlu dikekalkan.

Dalam kita menghidupkan semula budaya dan tradisi masyarakat yang tidak
bertentangan dengan agama, jangan kita lupa kepada permainan tradisional. Permainan
tradisional ini sering dimainkan di luar mahupun di dalam rumah pada suatu ketika dahulu.

Anak-anak di Malaysia sekarang kebanyakan daripada mereka leka dengan
permainan-permainan melalui alat elektronik di mana mereka akan sentiasa memegang
gajet atau peranti dan akan berinteraksi dengan alat-alat ini sahaja. Bilakah masa anak-
anak ini akan bermain dan berinteraksi dengan rakan-rakan sebaya mereka seperti mana
fitrah kanak-kanak dahulu yang sepatutnya bermain bersama-sama adik-beradik dan
rakan-rakan yang lain?

Bahkan ia telah menjadi norma baharu bagi kanak-kanak yang sentiasa bermain
dan berinteraksi dengan permainan elektronik. Tiada pergerakan fizikal seperti berjalan,
berlari, melompat dan tiada gelak ketawa serta bergurau senda dengan anak-anak yang
lain. Mata dan minda hanya tertumpu pada permainan elektronik tersebut.

Permainan tradisional seperti permainan batu seremban, congkak, buah saga,
ting-ting atau hopscotch, dengan izin, rounders seakan-akan permainan kriket, polis dan
pencuri, galah panjang, tuju tin dan pelbagai lagi permainan kesemuanya memerlukan
kemahiran berfikir dan pergerakan fizikal kanak-kanak serta mereka akan bermain dalam
kumpulan.

Oleh itu, saya mohon agar pihak Kementerian Pelancongan, Seni dan Budaya
bersama-sama dengan Kementerian Belia dan Sukan untuk mengambil inisiatif bagi
menghidupkan semula permainan tradisional ini agar ia akan terus hidup dan tidak ditelan
zaman.

Akhir kata, saya berharap agar belanjawan kali ini akan dibelanjakan dengan
penuh amanah agar tiada ketirisan serta penyelewengan berlaku supaya segala
peruntukan yang disediakan akan sampai terus kepada golongan sasar. Sekian, terima
kasih.

Tuan Yang di-Pertua: Terima kasih Yang Berhormat Sekijang. Kita pergi pula ke
Yang Berhormat Tenom. Silakan.

5.05 ptg.

Puan Noorita binti Sual [Tenom]: Ka‘ansayan ra kamaion dan salam sejahtera.
Tuan Yang di-Pertua, terima kasih kerana memberi saya ruang dalam membahaskan
Belanjawan 2022.

Saya berpendapat bahawa walaupun Bajet 2022 merupakan satu belanjawan
yang paling besar pernah dilihat oleh negara kita, ia tidak semestinya sesuatu yang baik
kerana kita tahu semasa Pakatan Harapan menjadi kerajaan, kita telah dimaklumkan dan
diingatkan bahawa negara kita mempunyai hutang mencecah RM1 trilion yang mana
diakui sendiri oleh Menteri Kewangan.

Dan dalam keadaan sekarang di mana ekonomi dunia merudum disebabkan
pandemik COVID-19, kerajaan telah menaikkan kadar hutang kepada paras 65 peratus
