44 DR.11.11.2021

Tuan Yang di-Pertua: Saya tidak ada kuasa hendak sambung lebih pukul 1
tengah hari. Maaf.

12.56 tgh.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua.
Terlebih dahulu, Igan ingin merakamkan penghargaan terima kasih atas peluang serta
kesempatan yang diberikan kepada Igan untuk mengambil bahagian dalam perbahasan
Belanjawan 2022 yang bertemakan Keluarga Malaysia, Makmur Sejahtera.

Mewakili Igan megah berdiri;
Keluhan rakyat sentiasa didengari.

Suara rakyat suara keramat;
Bajet 2022 membela rakyat.

Tuan Yang di-Pertua, secara keseluruhannya, Bajet 2022 sangat inklusif dengan
pendekatan menyeluruh untuk membantu rakyat dan ekonomi pulih daripada impak
negatif pandemik COVID-19. Kerajaan meletakkan keutamaan yang tepat dengan
sentiasa mendengar keluhan dan rintihan rakyat dengan menampilkan pelbagai inisiatif
seperti bantuan tunai yang disasarkan, mencipta peluang pekerjaan, menaikkan taraf
infrastruktur luar bandar, mengurangkan kos sara hidup, menambah baik akses kepada
pengangkutan awam dan pelbagai inisiatif yang lain sehingga tiada golongan yang tercicir.

Tuan Yang di-Pertua, dalam perbahasan ini, saya ingin membangkitkan beberapa
perkara yang masih perlu diberikan perhatian sewajarnya oleh Kerajaan Persekutuan
khususnya melibatkan negeri Sarawak dan kawasan Parlimen Igan yang saya wakili.

Pada bajet kali ini, kerajaan telah mengumumkan peruntukan perbelanjaan
pembangunan sebanyak RM4.67 bilion untuk Sarawak dan sebanyak RM5.16 bilion untuk
Sabah. Walaupun Sarawak mendapat peningkatan peruntukan sebanyak RM158 juta
berbanding tahun 2021, sekali pandang ramai tertanya mengapa Sarawak mendapat
kurang peruntukan dari Sabah. Oleh itu, saya memohon Menteri Kewangan memberi
justifikasi dan perincian atas perkara ini. Mungkin ada butiran-butiran peruntukan yang
tidak dinyatakan dengan jelas.

Persoalan ini bukan bermaksud Sarawak harus mendapat lebih banyak daripada
negeri Sabah. Akan tetapi, kalau kedua-dua negeri diberikan peruntukan yang sama
jumlahnya, bukankah lebih cantik dan lebih molek? Bukanlah kita tidak bersyukur, Tuan
Yang di-Pertua.

Orang memberi kita merasa;
Orang berbudi harus dibalas jasa.

Tuan Yang di-Pertua, di bawah strategi membina kehidupan yang kondusif dalam
inisiatif menambah baik aspek kesejahteraan penduduk luar bandar serta dalam usaha
mengurangkan jurang pembangunan antara wilayah, kerajaan telah memperuntukkan
sejumlah RM1.5 bilion untuk pembangunan infrastruktur luar bandar pada Sarawak dan
Sabah.

Oleh itu, saya ingin bertanya kepada kementerian yang berkaitan, berapa jumlah
yang diperuntukkan pada Sarawak daripada dana RM1.5 bilion berkenaan? Adakah
perancangan untuk membina projek luar bandar dan jalan perhubungan desa untuk
kawasan Parlimen Igan yang masih kekurangan daripada segi kemudahan infrastruktur
asas?

Tuan Yang di-Pertua, kerajaan juga telah mengumumkan peruntukan sebanyak
RM382 juta bagi projek air luar bandar dan bekalan air alternatif dan peruntukan sebanyak
RM485 juta untuk bekalan elektrik luar bandar serta peruntukan sebanyak RM107 juta
untuk projek lampu jalan kampung. Saya ingin tahu, daripada kementerian berkenaan
perincian peruntukan ini bagi negeri Sarawak dan adakah pelaksanaannya termasuk
kawasan Parlimen Igan.
