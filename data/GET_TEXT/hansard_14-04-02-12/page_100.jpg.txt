92 DR.11.11.2021

Saya mencadangkan empat cara lain untuk kerajaan mendapat pendapatan yang
lebih untuk membayar hutang kita ini yang memang sangat tinggi. Kita terpaksa
membayar setiap tahun RM43.1 bilion yang merupakan lebih kurang 18 peratus daripada
pendapatan kerajaan. Cara-caranya adalah seperti berikut:

(i) meluas atau mempertingkatkan saiz ekonomi supaya kerajaan
boleh mendapat lebih pendapatan tanpa menaikkan kadar cukai;

(ii) banteras rasuah dan ketirisan yang mengikut satu laporan, boleh
menjimatkan kerajaan sampai RM60 bilion;

(iii) hapuskan, dengan izin, ransacking. Kontrak-kontrak dan projek-
projek mestilah diberikan melalui open tender terus kepada
syarikat-syarikat yang melaksanakan kerja tanpa melalui orang
tengah atau kroni-kroni yang mengaut untung atas angin;

(iv) pentadbiran yang baik. Mengutip cukai atau levi yang boleh
dikutip tetapi tidak dikutip. Satu daripada contoh ialah pemutihan
pekerja-pekerja asing (PATI) dalam negara kita. Majikan-majikan
sedang menunggu untuk membayar levi-levi dan denda-denda.
Akan tetapi sampai hari ini amat sukar untuk mereka membuat
pemutihan. Inilah revenue ataupun wang yang kerajaan boleh
dapat tapi kerajaan tidak mengambil langkah-langkah yang perlu
untuk mengutip levi ini; dan

(v) ketelusan dalam pentadbiran. Institusi-institusi yang memupuk
nilai-nilai murni, termasuk ketelusan dan integriti ialah institusi-
institusi agama dalam negara kita.

Dalam ucapan Bajet, Yang Berhormat Menteri Kewangan menyatakan kerajaan
memperuntukkan RM1.5 bilion untuk pengurusan dan pembangunan hal ehwal Islam di
bawah Jabatan Perdana Menteri. Peruntukan ini setiap tahun meningkat. Tahun 2019,
RM1.2 bilion. Tahun 2020, RM1.3 bilion. Tahun 2021, RM1.4 bilion dan tahun 2022
dianggarkan RM1.5 bilion. Untuk ketelusan, saya mohon kepada kerajaan supaya JAKIM
menyenaraikan butiran perbelanjaannya.

JAKIM diperuntukkan RM956,600,000. Jumlah ini lebih besar daripada
peruntukan kepada tujuh kementerian yang lain. Untuk kementerian-kementerian lain
seperti Kementerian Luar Negeri, Kementerian Perpaduan Negara, Kementerian
Perusahaan, Perladangan dan Komoditi dan lain-lain, mereka disenaraikan. Jadi untuk
ketelusan, kita mohon supaya apakah perbelanjaan yang begitu banyak ini, mesti
disenaraikan supaya ada ketelusan.

Untuk perkara yang akhir Tuan Yang di-Pertua, ialah harapan kita supaya negara
Malaysia menjadi negara maju dan berpendapatan tinggi pada tahun 2025. Tuan Yang di-
Pertua, sudah lebih kurang 30 tahun Malaysia berada di tingkat teratas negara-negara
membangun. Sampai hari ini, 30 tahun ini kita tak sempat dan tak dapat menjadi negara
maju dan sebuah negara yang berpendapatan tinggi. Antara sebab utama ialah talents
ataupun rakyat-rakyat Malaysia yang berkebolehan telah merantau ke luar negara, tidak
hendak bersama kita di Malaysia.

Ada sebab-sebab yang menjadikan mereka keluar dari Malaysia. Jumlah
dianggarkan seramai 1.7 juta orang iaitu lebih kurang enam peratus daripada rakyat
Malaysia dan tidak termasuk warga asing di Malaysia. Mereka ini berkebolehan dan
mempunyai kelayakan yang tinggi. Mereka boleh menjana kemajuan dan pendapatan
yang lebih kalau mereka boleh balik ke Malaysia. Kita telah gagal menarik balik mereka
melalui TalentCorp. Tiga perkara yang kita boleh lakukan untuk mereka balik ke Malaysia.

Timbalan Yang di-Pertua [Dato’ Mohd Rashid Hasnon]: Yang Berhormat,
rumuskan Yang Berhormat.

Dato’ Ngeh Koo Ham [Beruas]: Ya, nak habis dah. Jadi, yang pertama antara
sebab yang dinyatakan oleh mereka ialah racism and institutional discrimination against
minority ataupun diskriminasi perkauman oleh kerajaan terhadap rakyat minoriti. Kedua,
sebab-sebab agama. Saya tahu ada beberapa rakyat Melayu Islam yang sudah merantau
