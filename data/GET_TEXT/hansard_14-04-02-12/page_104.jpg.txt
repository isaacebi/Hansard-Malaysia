96 DR.11.11.2021

saya berkenaan isu Smart Sawah Berskala Besar. Ladang yang kecil mempunyai risiko
yang kecil serta lebih mudah diuruskan. Antara halangan yang membelenggu petani
selama ini adalah sistem bekalan benih yang dikuasai kartel, kawalan kualiti benih yang
teruk dan pilihan variasi benih yang diluluskan kerajaan adalah terhad. Pihak berkuasa
sepatutnya boleh membantu petani kecil ini menangani halangan-halangan tersebut
daripada mengambil keputusan membentuk ladang besar yang berisiko tinggi.

Selain itu, sasaran self-sufficient level (SSL) yang ditetapkan melalui projek ini
hanya 75 peratus, meningkat lima peratus daripada 70 peratus sekarang. Adakah berbaloi
dengan segala perubahan dan risiko dari sawah berskala besar ini? Manakala sasaran
pendapatan petani yang menyertai ladang skala besar ini adalah sebanyak RM7,900
setahun ataupun RM658 sebulan. Apakah ini juga berbaloi berbanding dengan risikonya?

Lebih mengejutkan, pengurangan jumlah orang yang bekerja dalam industri padi
dan beras sudah pun dirancang dalam Dasar Agromakanan Negara yang baharu untuk
tahun 2021 hingga 2030. Jadi, lebih hairan lagi, cadangan Smart Sawah ini akan
mengubah landskap industri padi dan beras hampir 180 darjah, tidak membawa
perubahan yang besar pun dalam perkembangan sumbangan industri padi dan beras
kepada ekonomi negara.

Cuba kita teliti sasaran pengeluaran dalam negara kasar. Yang disasarkan adalah
RM2.47 bilion pada tahun 2021 hanya kepada RM2.91 bilion pada tahun 2030. Jadi, apa
dan kepada siapa sebenarnya manfaat ekonomi projek sawah berskala besar ini
ditujukan? Saya pohon jawapan Yang Berhormat Menteri.

Saya juga ingin turut menyentuh sedikit pasal perlombongan. Dalam ucapan Yang
Berhormat Menteri Kewangan ada menyebut sektor perlombongan yang mempunyai nilai
tambah tinggi dan penghasilan terbaru serta perlombongan yang lestari. Kita ada contoh
tragedi Bukit Merah di Perak, Lynas dan juga perlombongan bauksit di Pahang. Kita harus
mengambil pengajaran, bukan fikir keuntungan yang akan masuk ke poket-poket tertentu
namun akhirnya rakyat yang menjadi mangsa dan rugi.

Disebutkan juga Dasar Aspirasi Pelaburan Nasional (NIA) akan menjadi kerangka
utama dan memfokuskan kepada pelaburan yang berasaskan teknologi termaju dan
memenuhi aspek kelestarian alam sekitar. Saya ulangi, memenuhi aspek kelestarian alam
sekitar. Saya harap ia benar-benar di... [Tidak jelas]

Seterusnya...
Timbalan Yang di-Pertua [Dato’ Mohd Rashid Hasnon]: Ada satu minit lagi.

Puan Nor Azrina binti Surip [Merbok]: Satu minit. Terima kasih kerana kerajaan
memperuntukkan RM13 juta khas untuk memperkasakan Bahagian D11, Polis Diraja
Malaysia bagi siasatan seksual wanita dan kanak-kanak termasuklah perwujudan 100
jawatan baharu. Ini adalah permulaan yang baik.

Kemudian, untuk melonjakkan kemapanan dengan meningkatkan kemampuan
negara, saya ingin sentuh sedikit pasal TNB. Mengumumkan hala tuju kelestarian untuk
pelepasan net zero emissions menjelang tahun 2050. Ini termasuk 50 peratus penjanaan
arang batu pada tahun 2035. Namun, Yang Berhormat Menteri dalam ucapan RMKe-12,
tiada jana kuasa arang batu baharu. Persoalannya, apakah kita boleh mempercepatkan
proses penutupan stesen jana kuasa arang batu?

Sebagai contoh, Asian Development Bank mempunyai rancangan yang tertumpu
di Vietnam, Filipina dan Indonesia untuk mempercepatkan penutupan stesen jana kuasa
arang batu. Sebagaimana menurut laporan /nstitute for Energy Economics and Financial
Analysis, rancangan ini akan membeli stesen jana kuasa dan merancang untuk
menutupnya dalam tempoh 15 tahun. Mohon respons Yang Berhormat Menteri. Jadi, itu
sahaja untuk kali ini. Dengan itu, saya menyokong tetapi bersyarat. Terima kasih.

Timbalan Yang di-Pertua [Dato’ Mohd Rashid Hasnon]: Baik. Terima kasih
Yang Berhormat Merbok. Sekarang tibalah masanya pembahas yang terakhir, pembahas
yang ke-131, Yang Berhormat Bentong.
