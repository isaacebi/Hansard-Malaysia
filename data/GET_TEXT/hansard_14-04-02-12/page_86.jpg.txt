78 DR.11.11.2021

4.56 ptg.

Puan Hajah Natrah Ismail [Sekijang]: Terima kasih Tuan Yang di-Pertua.
Assalamualaikum dan salam sejahtera. Saya berhasrat untuk mengemukakan beberapa
cadangan untuk perhatian dan tindakan kepada pihak kerajaan. Tuan Yang di-Pertua,
cadangan pertama saya ialah mewujudkan Wisma Persekutuan. Daerah Segamat
merupakan sebuah daerah yang terletak di utara negeri Johor. Majlis Perbandaran
Segamat (MPS) merupakan salah satu pihak berkuasa tempatan di Daerah Segamat.
Selain daripada Majlis Perbandaran Labis (MPL). MPS telah dinaik taraf daripada Majlis
Daerah Segamat (MBS) bermula 1 Januari 2018.

Sejak dari itu lebih banyak lagi agensi kerajaan yang penting telah diwujudkan
bagi membolehkan masyarakat menerima perkhidmatan yang berkesan dalam urusan
seharian. Buat masa ini, lebih daripada 40 agensi kerajaan di bawah Kerajaan Pusat,
kerajaan negeri dan badan berkanun telah ditempatkan di Daerah Segamat.

Menyedari hakikat ini, kewujudan jabatan dan agensi kerajaan ini memperlihatkan
bahawa kedudukan dan lokasi setiap jabatan dan agensi ini berada di kawasan yang
berasingan. Lokasi jabatan dan agensi ini tidak diletakkan secara berpusat sebaliknya
beberapa agensi dan jabatan ditempatkan secara berkelompok dan terdapat juga
lokasinya jauh di antara satu sama lain.

Kedudukan yang jauh dan berasingan ini disusuli dengan keadaan ruang pejabat
dan persekitaran tempat yang sempit serta kurangnya ruangan tempat letak kereta secara
langsung akan menyusahkan masyarakat untuk berurusan dan mendapatkan
perkhidmatan yang sepatutnya.

Agensi kerajaan yang ada di Daerah Segamat bukan sahaja dinikmati oleh
penduduk Daerah Segamat semata-mata, bahkan juga turut dimanfaatkan oleh penduduk
di luar kawasan Daerah Segamat seperti daripada kawasan FELDA Selancar dan
Keratong di Pahang. Oleh yang demikian, saya berasakan adalah perlu sebuah Wisma
Persekutuan atau pusat transformasi luar bandar, rural transformation center (RTC)
dengan izin diwujudkan di Daerah Segamat.

Buat masa ini hanya terdapat tiga bangunan guna sama Persekutuan yang
beroperasi di negeri Johor iaitu Wisma Persekutuan Johor baru, Bangunan Guna Sama
Persekutuan Batu Pahat dan Bangunan Guna Sama Persekutuan Kluang. Bagi pusat
transformasi bandar atau urban transformation center (UTC) dengan izin dan pusat
transformasi luar bandar (RTC) di negeri Johor pula ia telah diwujudkan masing-masing
dua UTC iaitu UTC Johor dan UTC Pasir Gudang dan satu RTC iaitu RTC Kulai.

Kewujudan Wisma Persekutuan ini adalah penting dalam memberikan
perkhidmatan kebajikan dan pembangunan masyarakat pendidikan, pekerjaan, latihan
pembangunan perniagaan dan keusahawanan, kesihatan kewangan, perkhidmatan
kerajaan, pembangunan belia, utiliti dan keselamatan kepada masyarakat setempat.

Justeru itu, saya melihat adalah wajar untuk pihak kerajaan mempertimbangkan
untuk mewujudkan sebuah Wisma Persekutuan di Utara Negeri Johor agar perkhidmatan
kerajaan pada masyarakat akan menjadi lebih mudah, menjimatkan masa dan berkesan
sekiranya semua agensi dan jabatan ini ditempatkan secara berpusat.

01700

Tuan Yang di-Pertua, cadangan kedua iaitu pelaksanaan pendidikan wajib di
peringkat sekolah menengah. Untuk makluman, sehingga 25 Oktober 2021, bilangan
sekolah yang berdaftar dengan Kementerian Pendidikan Malaysia (KPM) sebanyak
10,751. Daripada jumlah tersebut, sebanyak 2,448 buah sekolah menengah, dan 7,780
buah sekolah rendah di bawah KPM. Manakala sebanyak 532 buah sekolah merupakan
sekolah swasta iaitu 391 merupakan sekolah menengah dan 132 buah sekolah rendah.

Berkaitan dengan bilangan murid sekolah pula, statistik pada Julai 2020
mendapati jumlah murid bagi prasekolah dan sekolah rendah seramai 2,949,968 orang
murid. Manakala bagi sekolah menengah pula seramai 2,037,433 orang murid. Hal ini
memperlihatkan perbezaan murid yang ketara dan hampir 1 juta murid tidak melanjutkan
persekolahan mereka ke peringkat sekolah menengah.
