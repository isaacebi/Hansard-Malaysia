DR.11.11.2021 3

bangunan-bangunan kerajaan sendiri? Jadi, apa yang dibuat oleh kementerian untuk
menyelesaikan perkara ini?

Timbalan Yang di-Pertua [Dato' Mohd Rashid Hasnon]: Sila, Yang Berhormat
Menteri. Dua minit 30 saat.

Datuk Seri Rina binti Mohd Harun: Terima kasih, Yang Berhormat Ipoh Barat.
Kita menyedari masih lagi ada keperluan supaya bangunan-bangunan kerajaan
khususnya ini adalah lebih mesra OKU. Oleh kerana itu, kami di kementerian tidak pernah
berputus asa supaya kita hendak menyediakannya. Ini bukan sahaja di bawah
Kementerian Pembangunan Wanita, Keluarga dan Masyarakat tetapi ia merentasi
kementerian.

Oleh kerana itu, dalam setiap pembangunan ataupun dalam setiap perbincangan
tentang berkenaan dengan, contohnya JKR ataupun kementerian-kementerian lain, dalam
membentuk ataupun hendak membangunkan atau mendirikan sesebuah bangunan
ataupun— bukan sahaja bangunan. Kita hendak kena ada bandar mesra OKU, bandar
mesra warga emas dan sebagainya yang sentiasa diusahakan oleh pihak kementerian
kepada pihak yang berkaitan supaya ia diambil kira dalam setiap program pembangunan
supaya bangunan-bangunan itu hendaklah mesra OKU.

Kita faham, kita ambil maklum tentang cadangan Yang Berhormat. Kami di
kementerian akan terus berusaha dan saya perlukan sokongan daripada semua. Terima
kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Menteri.

2. Tuan Cha Kee Chin [Rasah] minta Menteri Perdagangan Dalam Negeri dan Hal
Ehwal Pengguna menyatakan apakah inisiatif Suruhanjaya Syarikat Malaysia untuk
membantu golongan B40 yang terkesan akibat pandemik COVID-19 untuk memulakan
semula perniagaan mereka sebaik sahaja sektor ekonomi mula dibuka dan dari segi
apakah Bajet 2022 boleh memanfaatkan golongan ini.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Tuan Yang di-Pertua, saya mohon izin buka pelitup muka.
Timbalan Yang di-Pertua [Dato' Mohd Rashid Hasnon]: Boleh, dibenarkan.

Dato Sri Alexander Nanta Linggi: Tuan Yang di-Pertua, untuk makluman Ahli
Yang Berhormat yang bertanya, Suruhanjaya Syarikat Malaysia (SSM) telah mengambil
langkah ke hadapan bagi menyokong usaha dan inisiatif kerajaan untuk memudah cara
serta membantu pendaftaran perniagaan.

SSM sentiasa komited untuk membantu masyarakat yang terkesan akibat
pandemik COVID-19 melalui pengenalan Skim Pendaftaran Perniagaan Prihatin (SPPP)
yang telah dilancarkan pada 23 Disember 2020 selaras dengan agenda Program Strategik
Memperkasa Rakyat dan Ekonomi (PEMERKASA) yang diperkenalkan oleh kerajaan.

SPPP diwujudkan bertujuan untuk membantu golongan B40 yang terjejas
pendapatan akibat pandemik COVID-19 bagi membantu kelangsungan hidup golongan ini
dengan menceburi bidang perniagaan di samping menjana sumber pendapatan alternatif
kepada penggajian terutamanya apabila hilang pekerjaan.

Skim ini turut memberikan tumpuan kepada pelajar sepenuh masa di institusi
pengajian tinggi untuk mendaftarkan perniagaan dan memudah cara mereka untuk
menerokai bidang perniagaan yang berpotensi untuk menjana pendapatan melalui
pengecualian fi pendaftaran.

Justeru itu, skim ini melayakkan golongan B40 serta pelajar sepenuh masa ini
untuk menceburi bidang perniagaan secara sah di sisi undang-undang dan melayakkan
mereka untuk memohon bantuan-bantuan melalui inisiatif yang dicadangkan oleh
kerajaan dalam Bajet 2022.
