DR.11.11.2021 51

Tuan Yang di-Pertua, sebelum ini SJK(T) menerima peruntukan penyelenggaraan
sebanyak RM50 juta setiap tahun. Pada tahun lalu, kerajaan hanya memperuntukkan
RM30 juta sahaja. Ini bermakna RM20 juta telah dikurangkan. Dalam Belanjawan 2022
pula sebanyak RM120 juta telah diperuntukkan kepada SJK(C) dan SJK(T). Saya ingin
tahu apakah rasional untuk menggabungkan peruntukan tersebut untuk SJK(C) dan
SJK(T). Ini telah menimbulkan kekeliruan. Mohon Menteri Kanan Pendidikan memberi
pencerahan.

Saya juga ingin tahu bagaimanakah RM30 juta untuk SJK(T) telah dibelanjakan
pada tahun ini. Sila berikan senarai perbelanjaan itu mengikut sekolah secara terperinci.
Selain daripada itu, saya juga mencadangkan kepada Kementerian Pendidikan dan
Kementerian Kewangan supaya membolehkan peruntukan ini digunakan untuk tujuan
selain daripada penyelenggaraan seperti membeli alat-alat audio visual, komputer dan
apa jua peralatan yang boleh membantu dalam proses pengajaran dan pembelajaran.

Tuan Yang di-Pertua, dalam satu jawapan Dewan Rakyat yang diberikan kepada
saya pada 9 November 2021 dinyatakan bahawa Kementerian Pendidikan Malaysia telah
meluluskan permohonan untuk melokasikan semula 24 buah SJK(T). Sila nyatakan
senarai nama sekolah-sekolah tersebut serta perincian mengenai perancangan dan
pelaksanaan tindakan tersebut.

Tuan Yang di-Pertua, sewaktu Pakatan Harapan memerintah, semua Wakil
Rakyat tidak kira daripada kerajaan mahupun daripada pembangkang dibenarkan untuk
masuk ke kawasan sekolah dan menghadiri majlis-majlis yang diadakan dengan tujuan
memberi dana ataupun membantu pihak sekolah dalam menyelesaikan masalah-masalah
yang dihadapi. Namun, wakil rakyat tidak dibenarkan berpolitik dalam premis sekolah.
Adakah kerajaan sekarang ini mengamalkan polisi yang sama? Ramai keliru.

Tuan Yang di-Pertua. Pihak sekolah termasuk PIBG dan LPS agak khuatir untuk
menjemput wakil rakyat pembangkang ke sekolah walaupun tujuannya adalah untuk
memberikan peruntukan dana. Oleh sebab perkara ini masih kabur, saya mohon kepada
Menteri Kanan Pendidikan untuk memberi pencerahan dalam Dewan yang mulia ini. Saya
berharap kementerian akan membenarkan semua wakil rakyat memasuki premis sekolah
dengan tujuan membantu pihak sekolah dan bukan beragenda politik.

Tuan Yang di-Pertua, PIBG memainkan pelbagai fungsi dan peranan untuk
membantu pembangunan sekolah, kebajikan dan kemajuan murid-murid. PIBG juga
membolehkan ibu bapa dan guru-guru bertukar-tukar fikiran mengenai isu-isu pendidikan
di sekolah. Organisasi ini juga berusaha meningkatkan sumber kewangan sekolah
terutamanya untuk membantu proses pengajaran dan pembelajaran yang lebih efektif.

Persoalannya, bolehkan seseorang yang tidak mempunyai anak, yang belajar di
sekolah itu menjadi YDP atau anggota PIBG. Jika ya, apakah rasionalnya bagi seseorang
yang tidak mempunyai apa-apa kepentingan di sekolah itu bagi menjawat jawatan itu?
Saya ingin tahu berapakah sekolah yang mempunyai YDP PIBG yang tidak mempunyai
anak yang masih bersekolah di sekolah tersebut.

Apakah usaha-usaha kerajaan untuk memantau dan mengambil langkah-langkah
pemulihan dalam hal ini? Saya juga ingin mencadangkan supaya sebuah dana khas
diperuntukkan setiap tahun kepada PIBG. Ini membolehkan organisasi tersebut dapat
berfungsi dengan lebih baik serta memenuhi aspirasi sekolah dalam menyediakan
keperluan semasa.

Tuan Yang di-Pertua, ini adalah berkaitan dengan isu komputer riba. Kementerian
Pendidikan telah mengedarkan 150 ribu komputer riba pada tahun ini. Akan tetapi hanya
enam daripada 527 buah sekolah Tamil menerima komputer riba tersebut. Ini merupakan
diskriminasi yang jelas.

Ramai daripada kalangan ibu bapa golongan B40 telah berasa kecewa kerana
anak-anak mereka tidak diberi bantuan tersebut. Saya mencadangkan supaya satu
peruntukan tambahan disediakan untuk membantu pelajar-pelajar miskin memperoleh
peranti yang boleh membantu dalam pelajaran mereka.
