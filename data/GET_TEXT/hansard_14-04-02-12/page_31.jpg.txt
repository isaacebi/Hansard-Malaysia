DR.11.11.2021 23

Sekarang ini pun kementerian telah mengetatkan dengan mengenakan syarat
bagi mereka meletakkan deposit tiga persen. Bererti kalau projek itu mempunyai GDV
RM100 juta, mereka perlu meletakkan RM3 juta dan hanya boleh dikeluarkan setelah
vacant of possession.

Namun, apa yang dibangkitkan oleh Yang Berhormat Tebrau tadi berkaitan
dengan PR1MA, saya secara detail saya tidak ada tetapi saya pernah jawab bahawa ada
17 projek PR1MA yang berada dalam pelbagai kategori yang dianggap sebagai sakit,
namun sedang melalui proses penyelesaian. Saya pun ambil legasi. / inherited the legacy
problem juga, yang mana saya perlu lakukan perubahan-perubahan model untuk pastikan
bahawa penyelesaian PR1MA ini akhirnya dapat dilakukan secara keseluruhan.

Again, seperti mana saya sebut, semua Ahli Yang Berhormat yang mana ada
projek PR1MA, SPNB yang mana di bawah seliaan, insya-Allah, akan mendapat surat
daripada KPKT untuk memberi penjelasan tentang semua projek membabitkan
perumahan di kawasan Ahli Parlimen masing-masing. Terima kasih.

7. Dato’ Syed Abu Hussin bin Hafiz Syed Abdul Fasal [Bukit Gantang] minta
Menteri Belia dan Sukan menyatakan, apa status serta perkembangan terbaharu Program
Pembangunan Bola Sepak Negara (NFDP) dan apakah jaminan kementerian bahawa
program NFDP ini akan tetap diteruskan demi pembangunan bakat bola sepak negara.

Menteri Belia dan Sukan [Dato’ Seri Ahmad Faizal bin Azumu]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera.

Tuan Yang di-Pertua, untuk makluman Ahli Yang Berhormat, Persatuan Bola
Sepak Malaysia (FAM) merupakan badan yang bertanggungjawab sepenuhnya dalam
pembangunan dan kemajuan sukan bola sepak negara. Pihak kementerian melalui Majlis
Sukan Negara sentiasa bekerjasama dengan FAM dalam memberikan tumpuan utama
kepada pembangunan bakat-bakat bola sepak yang berumur dari 7 hingga 17 tahun
menerusi pelaksanaan Program Pembangunan Bola Sepak Negara (PPBN).

Sehingga kini, PPBN mempunyai seramai 14,214 orang pemain, 767 orang
jurulatih daripada 52 buah Akademi Tunas, 63 buah pusat latihan daerah, 14 buah sekolah
sukan negeri, satu Sekolah Sukan Malaysia dan juga sebuah Akademi Bola Sepak Negara
Mokhtar Dahari (AMD).

AMD merupakan lapisan tertinggi di dalam piramid pembangunan PPBN di mana
pelatih yang berbakat dan berkualiti antara umur 13 hingga 17 tahun akan ditempatkan di
AMD untuk digilap dengan program latihan yang tersusun dan kemudahan latihan yang
terbaik.

Beberapa orang pemain muda hasil pelaksanaan PPBN telah mendapat
pengiktirafan untuk bermain bersama kelab-kelab di peringkat antarabangsa dan juga
kebangsaan. Ini menunjukkan perkembangan positif apabila produk yang dihasilkan oleh
PPBN mendapat tumpuan kelab-kelab tempatan dan juga antarabangsa sekali gus
mengubah ekosistem bola sepak negara.

Di antara pemain-pemain muda tersebut Luqman Hakim Shamsudin yang
mendapat tawaran di K.V. Kortrijk, Belgium; Arif Aiman, Firdaus Ramli, Umar Hakeem
mendapat tawaran ke pasukan Johor Darul Takzim; Sikh Izhan, Faiz Amer, Fahmi Daniel,
Azrin Afiq, Khairi Suffian dan Zikri Khalili menerima tawaran daripada pasukan Selangor.

Untuk makluman Yang Berhormat juga, sejumlah peruntukan telah disediakan di
bawah Rancangan Malaysia Kedua Belas sebagai jaminan kerajaan bagi meneruskan
pelaksanaan PPBN dari tahun 2021 hingga 2025. Sembilan inisiatif baharu telah
diperkenalkan iaitu:

(i) memperkasakan program bola sepak wanita;
(ii) penubuhan akademi peringkat zon;

(iii) pemerkasaan bidang kejurulatihan;
