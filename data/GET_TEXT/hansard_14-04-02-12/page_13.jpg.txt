DR.11.11.2021 5

Banyak cirinya untuk kita membangunkan komuniti perniagaan yang lebih
beretika. Pada tahun hadapan Yang Berhormat, SSM juga akan meneruskan program
usahawan muda. Ini usahawan muda bukan untuk parti MUDA sahajalah, dia usahawan
untuk golongan usia muda bagi memberi pendedahan serta galakan kepada pelajar dan
belia untuk menceburi bidang perniagaan serta membantu melahirkan lebih ramai
usahawan muda yang kompetitif dan berdaya saing.

Jadi, program ini akan diadakan dengan kolaborasi bersama institusi pengajian
tinggi dan persatuan belia negeri. Untuk negeri ini Tuan Yang di-Pertua, SSM ini berada
di seluruh negara kita, di cawangan seluruh negeri, pusat-pusat khidmat SSM ini berada.

Di negeri-negeri yang besar seperti Sarawak ada tiga buah cawangan SSM, di
Sabah ada dua, di Pahang ada dua dan di Pulau Langkawi pun ada. Di mana-mana yang
kita nampak ada keperluan untuk kita memberi kemudahan bagi memudah cara
perniagaan ini, SSM akan sediakan.

Selain itu juga memang ada secara online. Jadi, tidak boleh dikatakan aduan
ataupun no excuse- lah kata orang kalau kata payah nak dapat kemudahan ini, kalau
hendak mendaftarkan. Jadi, itulah yang SSM memberi kepada golongan yang hendak
menceburi diri dalam bidang perniagaan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan kedua, saya beri peluang kepada Yang Berhormat
Pasir Mas- 30 saat ya.

Tuan Ahmad Fadhli bin Shaari [Pasir Mas]: Terima kasih Tuan Yang di-Pertua.
Saya mengikuti jawapan Yang Berhormat Menteri tadi dan saya memetik kenyataan Yang
Berhormat Menteri pada tahun lepas berhubung antara inisiatif SSM untuk membantu
golongan usahawan ialah menaikkan nilai ambang semasa keberhutangan mengikut
seksyen 466, Akta Syarikat 2016 daripada RM10, ribu ke RM50 ribu sehingga 31
Disember 2020. Saya membaca kenyataan daripada SSM bahawa dijangka ia akan
memberikan manfaat kepada ribuan syarikat dari tempoh enam bulan iaitu berakhir Jun
2021.

Soalan saya Yang Berhormat Menteri ialah, setakat mana usaha ataupun inisiatif
menaikkan nilai keberhutangan itu telah membantu syarikat-syarikat yang terpaksa gulung
tikar tetapi mereka tidak menggulung tikar kerana inisiatif yang dibuat, yang dinaikkan nilai
ambang oleh kerajaan. Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri.

Dato Sri Alexander Nanta Linggi: Terima kasih Yang Berhormat. Soalan yang
sangat baik ini untuk SSM ataupun kementerian ini berkongsi maklumat dengan rakyat
dan golongan ataupun komuniti perniagaan. Sebenarnya, saya tidak ada angka yang
tepat. Angka yang tepat itu ialah berapa yang kita dapat selamatkan. Mungkin saya mohon
nak bagi secara bertulis tetapi saya ingin memberi pencerahan juga kepada Dewan ini.

Nilai ambang ini, pada masa itu kita tetapbkan pada tempoh. Sekarang kita dah
putuskan, ini akan berterusan. Tak ada tempoh lagi. Ini sangat membantu golongan yang
terkesan ini. Tak ada tempoh lagi, kita teruskan. Dulu kita tempohkan, jadi sekarang tak
ada tempoh lagi. Kita teruskan sebab SSM dan KPDNHEP melihat ini adalah salah
satunya cara untuk membantu golongan peniaga kita. Terima kasih.

3. Tuan Che Alias bin Hamid [Kemaman] minta Menteri Tenaga dan Sumber Asli
menyatakan, usaha yang dilakukan oleh kementerian bagi memastikan Harimau Malaya
yang menjadi spesies ikonik negara tidak pupus.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Minta maaf Tuan Yang di-Pertua. Saya
mewakili Yang Berhormat Menteri oleh sebab Yang Berhormat Menteri masih terkena
penyakit COVID-19. Saya dimaklumkan bahawa saya mengambil alih tugasan untuk
menjawab perkara yang amat penting ini pada pagi ini. Mohon izin.
