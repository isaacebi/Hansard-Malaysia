68 DR.11.11.2021

01610

TVET swasta secara amnya menghadapi masalah dana untuk menguruskan
program-program kemahiran mereka. TVET swasta juga kebanyakannya mengambil
pelajar yang tidak berminat dalam akademik, namun mempunyai minat dan bakat dalam
bidang ini serta boleh berjaya. Pelajar-pelajar ini biasanya terdiri daripada masyarakat luar
bandar B40. Jika TVET swasta ini dapat dibantu, maka kita tidak akan menghadapi
kekurangan tenaga pekerja di dalam bidang-bidang berkaitan dan kita tidak perlu
bergantung kepada tenaga buruh kerja asing.

Jadi, mengapa kerajaan enggan memperkenalkan RUU seperti mana yang
dirancang oleh PH dahulu supaya hanya sebuah badan yang kawal selia akreditasi TVET.
Adakah benar yang didengar menyatakan bahawa soft skill dengan izin, di institut-institut
TVET ini telah terkesamping terutamanya semasa pandemik? Saya cadangkan agar pihak
kerajaan berani buat paradigm shift dengan izin jika serius dengan masalah masa depan
anak-anak kita dan janganlah kita retorik semata-mata.

Beralih kepada isu kawasan. Saya ingin menekankan semula empat isu utama
kawasan yang sudah berkali-kali saya bahaskan dari tahun 2018. Jawapan yang diberi
tidak menjanjikan apa-apa dan tidak menampakkan langsung langkah positif ke arah itu.

Pertama, masalah banjir kilat yang berlaku di kawasan Paya Rumput
terutamanya— good luck kepada Yang Berhormat Shamsul yang sekarang bertanding
sebagai ADUN kawasan. Sebab setiap kali hujan lebat memberi kesan impak yang teruk
di Tangga Batu, kepada keselesaan penduduk di kawasan itu. Yang Berhormat Menteri
menjawab belum ada kajian dibuat tentang sistem perparitan. Ini diburukkan lagi apabila
banjir kilat tidak dikategorikan sebagai bencana alam.

Kedua, jalan utama daripada Tangga Batu ke bulatan Klebang juga tiada jawapan
yang memuaskan untuk penduduk Pantai Kundur.

Ketiga, masalah bau busuk di Taman Bertam Putra dan Taman Indah dari
kompleks pembuangan sisa pepejal di Sungai Udang walaupun daripada segi lokasi
terletak dalam Parlimen Masjid Tanah namun kesan kacau ganggu awam ini adalah
kepada penduduk Tangga Batu. Yang Berhormat Menteri KPKT pernah menjawab
masalah ini telah selesai. Namun rakyat masih menghubungi saya mengadu tentang masa
yang berlarutan.

Saya tidak boleh meninggalkan isu penambakan laut, perebutan pasir yang telah
menjadi asbab jatuhnya Kerajaan Negeri Melaka. Penambakan laut yang masih
berterusan memberi impak serius kepada mata pencarian nelayan pantai serta
menjejaskan ekosistem dan pendapatan yang kita perolehan daripada_ sektor
pelancongan.

Semoga isu-isu ini mendapat perhatian dan diselesaikan sebelum berakhirnya
penggal Parlimen ini sekurang-kurangnya adalah yang boleh dijawab kepada rakyat.

Pantai Rombang, Pantai Puteri,
Geragau sekarang sukar dicari,
Saya menyokong belanjawan ini,
Syaratnya segala yang dituntut dipenuhi.

Terima kasih.

Dato’ Sri Azalina Othman Said [Pengerang]: Yang Berhormat Bakri.

4.13 ptg.

Puan Yeo Bee Yin [Bakri]: Terima kasih Tuan Yang di-Pertua kerana izinkan
saya untuk turut sertai perbahasan Belanjawan 2022. Oleh sebab masa adalah sangat
terhad, saya akan tumpukan perbahasan dasar saya kali ini kepada inisiatif amalan rendah
karbon dalam ucapan Belanjawan 2022 Yang Berhormat Menteri Kewangan. Bakri ada
tujuh perkara dalam wish list inisiatif rendah karbon Malaysia untuk tahun 2022. Harap
boleh habiskan dalam ucapan saya.
