42 DR.11.11.2021

Puan Fuziah binti Salleh [Kuantan]: Yang Berhormat Kota Melaka, boleh saya
tanya sedikit Yang Berhormat Kota Melaka. Saya dapat maklumat bahawa petugas pilihan
raya tidak boleh pakai baju parti pun, pergi makan dekat restoran pun tidak boleh pakai
baju parti dan dihalau. Apakah pandangan. Betulkah benda ini berlaku Yang Berhormat
Kota Melaka? Terima kasih.

Tuan Khoo Poay Tiong [Kota Melaka]: Jadi pandangan saya, pendapat saya
ialah, hari ini saya tidak tahu sama ada SPR itu betul-betul bertindak secara bebas
ataupun dipengaruhi. Sehinggakan ia mengadakan banyak tema sedemikian yang sukar
untuk kita ikut. Kita faham sekarang ada pandemik COVID-19, kita perlu berhati-hati tetapi
sepatutnya SPR perlu adakan satu SOP yang lengkap di mana boleh memberi peluang
kepada semua untuk menyampaikan mesej mereka kepada pengundi. Ini tidak dilakukan
oleh SPR. Sebelum itu, kita banyak kali sudah kata. Sebelum itu ada laporan daripada
EL,

Tuan Yang di-Pertua dulu adalah Pengerusi SPR, tahu ada laporan ELC. ELC
laporan sudah diberikan tetapi kerajaan di sebelah sana pula kata hendak tubuh satu
jawatankuasa untuk meneliti laporan satu jawatankuasa. Ini telah melambatkan proses.
Sehingga sekarang hari ini kita kata sekarang COVID-19, kita ada norma baharu, norma
baharu, tetapi SPR tidak ada keluarkan satu SOP yang baharu supaya kita semua boleh
ikut. Ini akan menyebabkan ia membantu pihak kerajaan untuk menang dalam pilihan raya
di negeri Melaka. Itu amat tidak adil kepada semua parti termasuk parti Pembangkang.

01250

Sepatutnya beri ruang yang sama kepada semua calon untuk mereka tampil di
siaran TV ataupun radio supaya semua ada ruang yang sama. Sebab, di Melaka ini
bukannya semua tempat ada liputan 4G atau 5G, Tuan Yang di-Pertua. Oleh sebab itu,
kita hendak minta supaya SPR bertindak dengan adil kepada semua.

Tuan Yang di-Pertua, sebelum itu, kita lihat kita memperjuangkan hak golongan
muda. Oleh sebab itu pada Julai 2019, kita telah luluskan supaya mereka yang berumur
18 tahun boleh mengundi. Pada masa itu, SPR kata mereka akan ambil selama dua tahun
iaitu Julai tahun ini sepatutnya semua yang berumur 18 ke-20 tahun, mereka boleh
mengundi selepas Julai 2021.

Akan tetapi, apa yang kita lihat hari ini, SPR kata bulan tiga ini, dia kata perlu
lanjutkan pada tahun hadapan, bulan September 2022 baru boleh umur 18 hingga 20
tahun baru boleh mengundi. Akan tetapi apabila dicabar di mahkamah, mahkamah kata
mesti laksanakan pada tahun ini, maka SPR pula kata bermula 31 Disember dia akan
siap. Ertinya, pada tahun hadapan 1 Januari, mereka berumur 18 hingga 20 tahun boleh
mengundi.

Jadi di sini kita sudah boleh lihat sama ada mereka mahu atau tidak mahu. Kalau
mahu, mereka boleh laksanakan. Kalau tidak mahu, dia boleh lambat-lambatkan. Jadi kita
hendak tanya kepada SPR, adakah kerana mereka hadapi kesukaran ataupun mereka
diperintah supaya melambat-lambatkan proses untuk membenarkan mereka yang
golongan muda ini dapat mengundi? Ini adalah menafikan hak golongan muda.

Apa gunanya setiap hari kita kata kita pentingkan golongan muda, kita adakan
Hari Belia, tetapi apa yang kita buat, kita menafikan hak mereka? Sehingga pilihan raya
negeri kali ini, oleh sebab sikap tidak bertanggungjawab ini, telah menyebabkan 150 ribu
orang golongan muda daripada berumur 18 hingga 20 tahun tidak dapat mengundi.

Jadi saya hendak menyeru kepada golongan pemuda ini, barangkali boleh tolong
kempen, beritahu kepada rakan-rakan dan saudara mara supaya mendenda kerajaan
yang ada hari ini kerana menafikan hak mereka untuk mengundi.

Tuan Yang di-Pertua: Habiskan ya.

Tuan Khoo Poay Tiong [Kota Melaka]: Tuan Yang di-Pertua, poin yang terakhir
yang mengenai dengan...

Tuan Yang di-Pertua: Satu minit.
