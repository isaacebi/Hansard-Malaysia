94 DR.11.11.2021

dalam sistem demokrasi perlu lebih banyak melibatkan rakyat dalam struktur dan proses
membuat keputusan. Ini wajar diteruskan agar demokrasi di negara kita akan lebih subur
dan budaya politik baru yang penuh dengan nilai.

Apa yang berlaku selama ini, bajet yang diluluskan, dibahaskan tidak sampai
kepada rakyat ataupun sasaran dan jika kita ikuti sidang perbahasan lazimnya isu-isu asas
rakyat air seperti bekalan air, bekalan elektrik, jalan raya, baik pulih sekolah, balai raya
dan sebagainya sering dibangkitkan oleh ramai Ahli Parlimen seolah-olah tidak didengari
oleh kerajaan dan tidak menjadi keutamaan kerajaan.

Saya rayu kali ini ketika saya menjadi backbencher di sebelah sana, saya pernah
sebut kerajaan yang kuat memerlukan pembangkang yang kuat dan kini apabila kami
berada di sebelah sini, kami benar-benar akan buktikan pembangkang bukan mencari
kesalahan tetapi sebagai proses semak dan imbang agar kerajaan betul-betul berada di
atas landasan atas nama kerajaan walaupun kerajaan yang tidak dipilih rakyat.

Tuan Yang di-Pertua, saya ingin mulakan dengan membasmi kemiskinan tegar
dan juga merapatkan jurang pendapatan. Saya meneliti ucapan Menteri Kewangan
berkenaan PGK. Seawal memenangi PRU 14, PGK ini antara yang kerap kita bangkitkan
kerana ia tidak logik. Semenanjung Malaysia RM830 untuk kawasan kampung dan untuk
di kawasan bandar lebih kurang dalam RM1,000 lebih.

Kemudian hanya isi rumah yang mempunyai pendapatan bawah paras PGK saja
layak dianggap sebagai miskin. Walhal, hakikatnya jumlahnya jauh lebih besar dan
akhirnya bantuan tidak capai kepada sasaran. Mungkinlah keengganan kerajaan yang
dulu-dulu untuk mengkaji PGK satu masa dulu takut dianggap gagal bila kita tahu terlalu
ramai orang miskin ya. Kini ternyata PGK sebenarnya menatijahkan bilangan kemiskinan
yang mencanak naik.

Tuan Yang di-Pertua, saya sangat setuju unit khas di peringkat persekutuan dan
peringkat daerah untuk menyelaras pangkalan data secara bersepadu. Ini sangat penting
agar tiada berlaku pertindihan dan bantuan itu benar-benar sampai kepada sasaran.
Contoh bila berlaku pandemik seperti ini, amat sukar kita hendak menentukan keperluan
yang benar-benar diperlukan oleh rakyat.

la bukan sekadar pemberian bakul makanan asas semata-mata. Namun, untuk
mengembalikan kehidupan yang munasabah dengan memberikan joran agar mereka
dapat mengembalikan kestabilan dalam hidup. Oleh sebab itu, saya yakin pangkalan data
ini sangat penting dalam mengukur usaha dan juga menilai sejauh mana rakyat boleh
keluar daripada kepompong kemiskinan dan ia juga diharapkan boleh diakses oleh pihak
pemegang taruh yang memegang dalam usaha membantu secara holistik.

Tuan Yang di-Pertua, saya ingin menyentuh yang sangat penting iaitu pendidikan
berkualiti untuk semua. Menteri Kewangan dalam ucapan belanjawan ada menyebut yang
beliau juga seorang anak susah, anak penoreh getah. Saya juga begitu, bapa bekerja
sebagai tukang kebun sekolah, ibu saya suri rumah, adik-beradik saya lapan orang.

Masak guna kayu api, minum air hujan dalam tempayan yang direbus. Saya juga
menanam padi menggunakan kuku kambing dan mengerap padi menggunakan sabit.
Namun saya yakin, Tuan Yang di-Pertua berada di sini kerana pendidikan. Maka, saya
yakin dengan pendidikanlah kita mampu mengeluarkan mereka daripada kepompong
kemiskinan.

Selama menyantuni rakyat, kita mungkin menilai secara material ataupun harta
benda tetapi kita terlupa akan kemiskinan jiwa. Saya yakin kekayaan jiwa tidak melihat
kemiskinan itu sebagai kepayahan dan bukan penghalang untuk mengubah diri. Apa pun
seperti apa yang Nelson Mandela sebutkan, “Pendidikan mampu mengubah dunia’.

Tuan Yang di-Pertua, saya juga ingin merujuk kajian melibatkan pembinaan
Multidimensional poverty index (MPI) oleh Ahli Parlimen Permatang Pauh, Nurul Izzah
Anwar yang diketuai oleh Prof. Dr. Fatimah Kari. Antara dapatannya adalah kolerasi
antara tahap Ketua Isi Rumah (KIR) dan PdPR menunjukkan hubungan yang negatif dan
agak signifikan.
