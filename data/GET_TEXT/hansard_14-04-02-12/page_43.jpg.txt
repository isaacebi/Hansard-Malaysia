DR.11.11.2021 35

yang boleh menganalisis dan mengkoordinasi bilangan atau kuantiti berkaitan makanan
yang perlu ada bagi menampung keperluan asasi rakyat negara kita ini.

Seterusnya Tuan Yang di-Pertua, isu yang berkait dengan dilema M40. Golongan
M40 sekarang ini terjejas sama seperti golongan B40. Mereka tidak mempunyai aset yang
banyak atau simpanan yang banyak, namun sayangnya mereka tidak layak mendapat
pelbagai bantuan dan insentif yang diberi kepada golongan B40. Lebih memburukkan
keadaan, sesetengah daripada mereka mempunyai tanggungan anak yang ramai dan
keluarga yang besar.

Soalan saya, apakah langkah jangka panjang dan jangka pendek kerajaan untuk
membantu mereka supaya pendapatan mereka melonjak semula? Kedua, apakah ada
perancangan untuk pelepasan insurans pendidikan dan perubatan golongan M40
dinaikkan daripada RM3,000 kepada RM5,000 dalam cukai pendapatan? Ketiga, adakah
kerajaan mempertimbangkan untuk memberi bantuan Keluarga Malaysia kepada semua
tingkat strata dalam golongan M40 ini sebagaimana yang diberi kepada golongan B40?

Saya juga ingin untuk mencadangkan kepada pihak kementerian untuk
meletakkan pemerhatian khusus kepada kebajikan golongan M40 daripada semasa ke
semasa bagi memastikan mereka tidak terpinggir dan tidak tergelincir kepada golongan
B40 yang sudah terlalu ramai daripada kalangan mereka pada waktu ini. Saya seterusnya
ingin untuk pohon supaya satu kajian data baharu diperlukan bagi melihat kepentingan
golongan M40 ini. Juga diperlukan kajian ialah berapa ramaikah daripada kalangan
mereka yang telah diisytiharkan muflis atau bankrap hasil kesan daripada COVID-19 yang
menimpa mereka sekarang ini.

Terima kasih Tuan Yang di-Pertua. Saya mohon menyokong Bajet 2022.

Tuan Yang di-Pertua: Terima kasih Yang Berhormat Dungun, Yang Berhormat
Pandan. Silakan.

12.18 tgh.

Dato’ Seri Dr Wan Azizah Wan Ismail [Pandan]: Bismillahi Rahmani Rahim.
Assalamualaikum warahmatullahi wabarakatuh, salam sejahtera. Terima kasih Tuan Yang
di-Pertua atas peluang ini untuk memberikan saya kesempatan mengambil bahagian
membahas Belanjawan 2022.

Tuan Yang di-Pertua, saya mengesyorkan keperluan untuk mereformasi sistem
belanjawan. Reformasi adalah mengenai cukai dan perbelanjaan yang semestinya lebih
berhemah. Saya akan sentuh tiga perkara dalam belanjawan. Kementerian Kesihatan,
Kementerian Pembangunan Wanita, Keluarga dan Masyarakat fokus kepada isu
pembaharuan ke atas wanita dan ibu tunggal dan pembaharuan laporan multidimensional
poverty index (MPI) dan gender responsive budgeting, dengan izin.

Dalam perkara hasil dan perbelanjaan, negara mengamalkan sistem di mana
semua operating expenditure (OPEX) perlu berdasarkan kepada berapa hasil yang boleh
dicapai setiap tahun. OPEX mesti dibiayai sepenuhnya daripada hasil-hasil negara.
Prinsip kedua adalah development expenditure (DEVEX) di mana ia boleh dibiayai
sekiranya ada hasil berlebihan tetapi kalau hasil tak cukup, bolehlah kita pinjam melalui
bon dan sukuk.

Sudah lebih dua dekad Tuan Yang di-Pertua, negara tidak mempunyai surplus.
Kali terakhir negara mendapat surplus atau lebihan belanjawan adalah ketika Yang
Berhormat Port Dickson menjadi Menteri Kewangan dan telah mendapat pengiktirafan
sebagai Menteri Kewangan yang terbaik. Alhamdulillah. [Tepuk]

Kini kita lihat bahawa negara mengalami masalah fiskal yang besar akibat COVID-
19 di mana hasil-hasil kerajaan memang terdesak. Oleh itu, OPEX negara juga mengecil
dan kerajaan telah meminta badan seperti Bank Negara dan Khazanah untuk memberi
dividen yang berlebihan.
