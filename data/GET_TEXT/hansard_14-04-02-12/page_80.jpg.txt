72 DR.11.11.2021

ia sekadar pengumuman satu ayat sahaja tanpa pelan tindakan untuk mencapai sasaran
tersebut?

Itu sahaja perkara yang saya hendak bangkitkan. Terima kasih Tuan Yang di-
Pertua.

Dato' Sri Azalina Othman Said [Pengerang]: Terima kasih Yang Berhormat.
Sebelum saya jemput Yang Berhormat Sungai Siput, saya hendak maklumkan atas
arahan Tuan Yang di-Pertua, setiap daripada pembahas diberi 12 minit.

Sekarang saya jemput Yang Berhormat Sungai Siput.

4.29 ptg.

Tuan Kesavan a/l Subramaniam [Sungai Siput]: Terima kasih Tuan Yang di-
Pertua kerana mengizinkan Sungai Siput untuk turut serta membahaskan Belanjawan
2022 yang telah dibentangkan oleh Yang Berhormat Menteri Kewangan.

Terlebih dahulu saya mengambil kesempatan ini untuk mengucapkan takziah
kepada ahli keluarga kita yang telah kehilangan orang tersayang akibat virus COVID-19
yang telah mengorbankan lebih 29 ribu orang.

[Tuan Yang di-Pertua mempengerusikan Mesyuarat]

Tuan Yang di-Pertua, sepanjang 20 bulan yang lalu, COVID-19 telah memberikan
kesedaran, peringatan dan pengajaran berharga serta mendorong kita menjadi lebih
kreatif dalam merangka Pelan Pertumbuhan Ekonomi Negara.

01630

Kita harus berfikir secara strategik kebersamaan bukan hanya dalam menangani
COVID-19 tetapi untuk bangkit menjadi lebih berdaya tahan pasca pandemik.

Tuan Yang di-Pertua, anggaran jumlah peruntukan sebanyak RM332.1 bilion
merupakan satu jumlah tertinggi dalam sejarah berbanding belanjawan tahunan
terdahulu, dengan matlamat untuk bangkit semula memulihkan ekonomi negara.

Daripada jumlah itu, sebanyak RM233.5 bilion dikhususkan bagi perbelanjaan
pengurusan, manakala sebanyak RM75.6 bilion bagi tujuan pembangunan. Turut
diagihkan sebanyak RM23 bilion di bawah Kumpulan Wang COVID-19 dan sebanyak RM2
bilion sebagai simpanan luar jangka.

Tuan Yang di-Pertua, anggaran hasil bagi tahun 2022 adalah sebanyak RM234
bilion. Ini bermakna kerajaan perlu mencari dana tambahan sebanyak RM98.1 bilion bagi
menampung anggaran belanjawan berjumlah RM332.1 bilion. Dari sumber manakah
kerajaan akan mendapat hasil tambahan sebanyak RM98 bilion?

Dalam keadaan begini, kerajaan tiada pilihan terpaksa berhutang. Sifat bajet
defisit berterusan akan meningkatkan lagi hutang negara yang akan mencecah lebih RM1
trilion tahun hadapan. Beban faedah ke atas hutang akan terus bertambah lebih RM43
bilion setahun.

Tuan Yang di-Pertua, dalam keadaan semasa mencabar, kerajaan seharusnya
perlu belanja secara hemah dan wajib mereformasi sistem pentadbiran memerangi rasuah
hingga ke pangkal akar, ketirisan dan penyalahgunaan kuasa. Dalam perkara ini saya
amat setuju dengan pandangan dan idea yang telah dibahaskan oleh Yang Berhormat
Subang dengan memberikan beberapa contoh seperti konsep pengawalan kontrak-
kontrak kerajaan dengan menggunakan kadar pulangan pelaburan yang mampu jimat
sebanyak 12 peratus iaitu return on investment (ROI), dengan izin.

Tuan Yang di-Pertua, Bajet 2022 yang dijajarkan kepada Rancangan Malaysia
Kedua Belas diadun sebagai kesinambungan daripada pakej-pakej bantuan dan
rangsangan ekonomi. Saya menyokong inisiatif bantuan tunai langsung iaitu Bantuan
Keluarga Malaysia (BKM) supaya kumpulan yang benar-benar terkesan diberi lebih
