46 DR.11.11.2021

bandar melalui program komoditi di mana sebanyak RM495 juta daripada RM2.5 bilion
berkenaan diperuntukkan untuk manfaat peserta FELCRA.

Ini menunjukkan keprihatinan kerajaan dalam memastikan rakyat di luar bandar
mendapat keuntungan daripada komoditi yang mereka usahakan. Oleh itu, saya ingin tahu
daripada Kementerian Pembangunan Luar Bandar daripada RM495 juta yang
diperuntukkan, apakah perincian perbelanjaan untuk peserta-peserta FELCRA di
Sarawak? Apakah perancangan-perancangan jangka panjang FELCRA_ untuk
memastikan pekebun kecil mendapat pulangan yang terbaik?

Saya juga ingin tahu, berapakah jumlah hektar ladang-ladang kelapa sawit yang
diuruskan oleh FELCRA di Sarawak? Serta berapakah jumlah peserta yang terlibat?
Apakah ada perancangan untuk tanam semula? Apakah bentuk masalah yang dihadapi
oleh pengurusan FELCRA di Sarawak sehingga gagal untuk memberikan pulangan
dividen yang tinggi kepada para peserta?

Tuan Yang di-Pertua, selain daripada penanaman kelapa sawit, FELCRA juga
terlibat dalam usaha membimbing dan mengembangkan usahawan-usahawan dalam
sektor yang lain seperti akuakultur, ternakan, makanan, pembuatan dan perkhidmatan.
Oleh itu, saya ingin tahu berapakah jumlah usahawan yang berjaya di dalam sektor
ataupun kategori yang saya sebutkan tadi di Sarawak? Apakah jenis perniagaan yang
mereka usahakan?

Tuan Yang di-Pertua, saya juga ingin membangkitkan masalah pengurusan
FELCRA di kawasan Igan. Saya pernah membawa isu ini di Dewan yang mulia ini. Akan
tetapi hingga kini, ramai peserta masih mengeluh dan tidak berpuas hati dengan
pengurusan FELCRA di kawasan Parlimen saya, khususnya mengenai agihan dividen
yang begitu sedikit tidak setimpal dengan kawasan tanah yang mereka miliki. Malah ada
yang tidak menerima dividen langsung.

Menurut jawapan Yang Berhormat Menteri Pembangunan Luar Bandar sebelum
ini, salah satu sebab para peserta tidak menerima dividen ialah kerana mereka masih lagi
menanggung kos pembangunan tanah. Saya musykil kerana ladang kelapa sawit
FELCRA di kawasan saya sudah hampir 28 tahun dan tidak mungkin para peserta masih
menanggung kos pembangunan. Oleh itu, saya mencadangkan supaya_ kos
pembangunan ladang ini, jika benar-benar masih ada, dilupuskan oleh kerajaan bagi
memastikan para peserta mendapat pulangan dividen. Saya pernah mencadangkan
perkara ini sebelum ini.

Saya juga dimaklumkan oleh para peserta bahawa pihak FELCRA sekarang ini
menghadapi masalah pekerja untuk mengutip buah tandan segar. Oleh sebab itu, hasil
kutipan buah tidak sampai 11 peratus. Ini satu masalah yang besar yang berlaku sejak
beberapa tahun yang lalu. Pada saat harga komoditi buah tanah segar sangat tinggi
sekarang ini, keadaan ini amat merugikan para peserta. Saya melihat pengurusan
FELCRA di kawasan saya ternyata gagal.

Oleh itu, saya menggesa agar kementerian mengambil tindakan yang sewajarnya
kerana kalaulah masalah ini berterusan, ia amat merugikan para peserta. Saya juga
mencadangkan agar hak milik kebun-kebun kelapa sawit ini diserahkan semula kepada
pemiliknya untuk diurus sendiri. Lebih-lebih lagi usia ladang sawit ini sudah menjangkau
28 tahun yang sudah melebihi usia produktif.

Selain daripada itu, pihak FELCRA juga tidak mempunyai perancangan jangka
panjang untuk pekebun-pekebun kecil di kawasan saya. Ini dapat dilihat daripada tiadanya
usaha program tanam semula dilakukan. Oleh itu, saya ingin tahu, apakah perancangan
jangka panjang pihak FELCRA di kawasan Igan dalam membantu pekebun-pekebun kecil
kelapa sawit?

Tiada perancangan tanam semula, jelas menunjukkan pihak pengurusan
FELCRA tidak serius dan komited dalam membantu menaikkan taraf ekonomi para
pesertanya. Saya juga dimaklumkan oleh para peserta bahawa mereka juga dibebani
dengan potongan wajib oleh pihak pengurusan FELCRA seperti bayaran khairat kematian,
skim bencana rumah, skim kemalangan diri, tabung tanam semula, caj pengurusan dan
lain-lain.
