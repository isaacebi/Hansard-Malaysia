14 DR.11.11.2021

dalam erti kata menangani masalah kenaikan kos operasi mereka. Ini telah kita majukan
kepada Kementerian Kewangan bersama kementerian MAFI tadi ya, kami buat libat urus
beberapa minggu sudah.

Jadi kita tunggu daripada Kementerian Kewangan supaya soft loan ini diberi
sebab penternak-penternak ini, persatuannya tak nak setuju untuk barang makanan yang
diimport itu diberi subsidi sebab itu terlalu narrow kepada hanya harga makanan tetapi
kos-kos operasi mereka yang lain sudah meningkat. Mereka juga sekarang berdepan
dengan masalah buruh asing yang sudah jauh berkurangan, jadi menjejaskan operasi
mereka. Ini juga kita kesan dan kita akan bantu mereka dan banyak lagi faktor-faktor yang
lain.

Jadi soft loan itu kalau diberi akan lebih berkesan dengan terbaiknya sebab
menurunkan kos operasi mereka dan diharapkan juga itu menjadi pokok pangkalnya nanti
penurunan beberapa paras nanti harga di peringkat pemborong dan juga kita harapkan di
peringkat peruncit. Akan tetapi kita tidak gagal lagilah Yang Berhormat. Terima kasih Yang
Berhormat kerana memberi cadangan. Terima kasih.

Timbalan Yang di-Pertua [Dato' Mohd Rashid Hasnon]: Baik, pertanyaan
jawab lisan seterusnya saya ingin menjemput Yang Berhormat Datuk Seri Haji Anmad bin
Haji Maslan, Pontian.

Datuk Seri Haji Anmad bin Haji Maslan [Pontian]: Tuan Yang di-Pertua.

Cantik warna pelangi di awan;
Ceriakan setiap di alam mega;

Bagi membina bangsa usahawan;
Mohon dijawab soalan tiga.

3. Datuk Seri Haji Ahmad bin Haji Maslan [Pontian] minta Menteri Pembangunan
Usahawan dan Koperasi menyatakan, apa sasaran-sasaran PMKS, kejayaan yang telah
dicapai dan apakah tindakan yang dilakukan untuk membantu mereka bagi membina
Bangsa Usahawan dan untuk menjadikan negara ini sebagai Negara Keusahawanan.

Menteri Pembangunan Usahawan dan Koperasi [Tan Sri Noh bin Haji Omar]:
Terima kasih Tuan Yang di-Pertua dan sahabat saya Yang Berhormat Pontian yang bijak
berpantun. Saya jawab secara bertulis pantun nanti. [Ketawa]

Rancangan Malaysia Kedua Belas (RMKe-12) telah pun menggariskan sasaran
bagi perusahaan mikro kecil dan sederhana (PMKS) sehingga tahun 2025 seperti berikut:

(i) sumbangan PMKS kepada KDNK meningkat kepada 45
peratus;

(ii) sumbangan PMKS kepada jumlah eksport meningkat kepada
25 peratus;

(iii) purata pertumbuhan tahunan  produktiviti buruh PMKS
meningkat kepada 3.5 peratus; dan

(iv) sebanyak 90 peratus PMKS mendigitalkan operasi perniagaan.

Bagi tempoh September 2021 sehingga 31 Oktober 2021, sebanyak 187,690
orang usahawan dan koperasi terjejas telah menerima bantuan pembiayaan termasuk
moratorium. Selain itu, sebanyak 2,618 orang usahawan baharu dalam kalangan
golongan yang hilang pekerjaan, belia dan graduan telah dilatih bagi menceburi bidang
keusahawanan. Manakala sebanyak 7,113 PMKS telah dibantu bagi memperkukuhkan
daya tahan perniagaan melalui adaptasi teknologi.

Dalam masa yang sama, selaras dengan aspirasi Dasar Keusahawanan Nasional
2030 (DKN2030) dalam membina bangsa usahawan dan menjadikan Malaysia sebagai
negara keusahawanan yang unggul, maka beberapa garis panduan dan juga strategi telah
pun disusun bagi memantapkan pelaksanaan pendidikan dan kemahiran keusahawanan.
Terima kasih.
