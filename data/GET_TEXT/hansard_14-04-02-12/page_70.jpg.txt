62 DR.11.11.2021

Tuan Ramkarpal Singh a/l Karpal Singh [Bukit Gelugor]: [Suara tidak jelas]

Dato’ Sri Azalina Othman Said [Pengerang]: Silakan Yang Berhormat Bukit
Gelugor.

3.39 ptg.

Tuan Ramkarpal Singh a/l Karpal Singh [Bukit Gelugor]: Terima kasih Tuan
Yang di-Pertua. Tuan Yang di-Pertua saya mengucapkan terima kasih atas peluang yang
diberi kepada saya untuk membahas bajet tahun ini dan ingin saya menimbulkan
beberapa isu sekiranya masa mengizinkan.

01540

Pertamanya, Tuan Yang di-Pertua, adalah berkenaan dengan isu citizenship yang
telah ditimbulkan pada sesi kami yang lalu yang telah pun menarik perhatian ramai. Di
mana pada awal bulan September tahun ini, Mahkamah Tinggi Kuala Lumpur seperti yang
kami sedia maklum telah pun memutuskan bahawa bayi yang lahir di luar negara oleh
wanita warganegara Malaysia dan bapa bukan warganegara secara automatik mendapat
kewarganegaraan Malaysia.

Now, susulan keputusan tersebut, Tuan Yang di-Pertua, saya telah pun
membangkitkan berkenaan perkara ini dan telah pun menggesa kerajaan supaya satu
pindaan kepada Perlembagaan Persekutuan iaitu kepada khususnya Artikel 14(1)(b)
Perlembagaan Persekutuan dengan Bahagian Il Jadual Kedua Perlembagaan
Persekutuan dibuat bagi menjelaskan tafsiran berkenaan dengan pemberian kerakyatan
kepada anak yang lahir kepada ibu atau ayah yang merupakan warganegara Malaysia.

Berikutan ini, Tuan Yang di-Pertua, Menteri Dalam Negeri telah pun menyatakan
bahawa Kementerian Dalam Negeri telah mencadangkan satu pindaan kepada
Perlembagaan Persekutuan dan perkara ini akan dibawa kepada perhatian Majlis Raja-
raja. Beliau turut mengesahkan bahawa Kabinet bersetuju supaya AG ataupun Peguam
Negara membawa perkara ini kepada Yang di-Pertuan Agong.

Persoalan-persoalan yang timbul, Tuan Yang di-Pertua, akibat ini yang ingin saya
timbulkan adalah, pertamanya, sama ada cadangan untuk meminda Perlembagaan
Persekutuan bagi menjelaskan tafsiran berkenaan pemberian kerakyatan kepada anak
yang lahir kepada ibu atau ayah yang merupakan warganegara Malaysia telah pun
diperincikan dan dibawa kepada perhatian Majlis Raja-raja? Saya memohon agar Menteri
yang berkenaan menjawab persoalan ini memandangkan ini telah pun disyorkan pada
sesi kami yang lepas.

Keduanya, sama ada keseriusan perkara ini telah pun dibawa oleh Peguam
Negara kepada perhatian Yang di-Pertuan Agong? Sekiranya ya, apakah pandangan
Majlis Raja-raja berkenaan perkara ini? Sekiranya tidak, apakah sebab terdapatnya delay
ataupun kelewatan untuk membawa perkara ini kepada perhatian Majlis Raja-raja?

Sekiranya kami melihat kepada statistik, Tuan Yang di-Pertua, yang diberikan
oleh KDN baru-baru ini, KDN hanya meluluskan 21 permohonan daripada 2,352
permohonan oleh ibu anak-anak tersebut sejak tahun 2018 hingga Oktober tahun ini iaitu
lebih kurang tiga tahun iaitu bersamaan dengan hanya 0.89 peratus daripada keseluruhan
jumlah permohonan tersebut.

Ini telah pun dilaporkan secara meluasnya dan ini jelas menunjukkan, Tuan Yang
di-Pertua, bahawa ianya satu isu besar dan ibu-ibu berkenaan sememangnya
menghadapi masalah untuk memperoleh kerakyatan bagi anak-anak mereka. Apakah
punca peratusan kelulusan yang sangat rendah bagi permohonan-permohonan tersebut?

Kita perlu sedar, Tuan Yang di-Pertua, bahawa berkenaan kerakyatan seperti
mana yang telah dibangkitkan ini merupakan satu perkara yang serius dan mempunyai
kesan yang berterusan kepada ibu-ibu yang terjejas. Jelasnya terdapat banyak
permohonan yang masih belum dilayan. la menjejaskan perkara-perkara seperti
pendidikan, kesihatan, pergerakan bebas dan juga tekanan emosi kepada ibu-ibu dan juga
anak-anak yang terjejas tersebut.
