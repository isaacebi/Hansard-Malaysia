60 DR.11.11.2021

dan kemudahan awam seperti tandas dan gerai makanan supaya pelancong mahu datang
dan melawat ke kawasan ini.

[Dato' Sri Azalina Othman Said (Pengerang) mempengerusikan mesyuarat]

Tuan Yang di-Pertua, untuk makluman negeri Sarawak mempunyai lebih daripada
1,000 buah sekolah daif yang sudah sampai masanya untuk diperbaiki atau dibina baharu.
Dalam belanjawan kali ini kerajaan memaklumkan akan terus menaik taraf sekolah-
sekolah daif dengan peruntukan dinaikkan kepada RM746 juta. Sebilangan besar
peruntukan ini adalah untuk menaik taraf sekolah daif dengan jumlah 165 projek di
Sarawak.

Saya menyambut baik usaha Kementerian Pendidikan untuk membaiki sekolah-
sekolah daif di Sarawak. Walau bagaimanapun saya berharap agar lebih banyak
peruntukan dikhususkan untuk tahun-tahun yang akan datang kerana masih lagi terlalu
banyak sekolah yang daif termasuklah di kawasan Parlimen Tanjong Manis. Isu sekolah
daif juga disebut oleh wakil-wakil rakyat lain dari Sarawak dalam perbahasan kita pada
kali ini.

Sekolah-sekolah daif memberi kesan negatif kepada psikologi murid-murid, guru-
guru, pentadbir sekolah, mahupun ibu bapa kerana keselamatan dan keselesaan anak-
anak didik di sekolah itu tidak terjamin. Kemenjadian murid-murid yang belajar dalam
sekolah-sekolah daif ini boleh terjejas dan potensi sebenar mereka mungkin akan
terbantut.

Sebagai contoh sekolah-sekolah yang dimaksudkan antaranya adalah SK
Mupong, SK Sebayang, SK Salah Kechil, SK Kg. Betanak, SK Abang Buyuk, Jerijih dan
lain-lain sekolah lagi. Terdapat juga sekolah menengah iaitu SMK Semop yang tidak
mempunyai dewan atau bilik kelas dan asrama yang mencukupi sehinggakan terpaksa
menggunakan surau sebagai asrama dan bilik Jab sebagai kelas. Begitu juga dengan SK
Semop yang tidak mempunyai dewan berbumbung sebagai tempat perhimpunan murid.

SMK Belawai juga memerlukan naik taraf dan dewan perhimpunan yang
memerlukan dinding ataupun awning dengan izin untuk mengelak daripada terkena
tempiasan hujan. Oleh yang demikian, saya memohon agar Kementerian Pendidikan
dapat memberi lebih peruntukan untuk sekolah-sekolah daif di Sarawak termasuklah di
Parlimen Tanjong Manis.

Tuan Yang di-Pertua, saya ingin menarik perhatian Menteri Pertanian dan Industri
Makanan tentang masalah kerosakan ban dan tanah pertanian yang dialami oleh
beberapa kawasan di Parlimen Tanjong Manis antaranya seperti di Kampung Paloh,
Kampung Kedang, Kampung Sebako, Kampung Penipah, Kampung Tekajong, Kampung
Bruit dan banyak lagi kampung di kawasan saya.

Ban pertanian yang ada sekarang ini sudah berusia lebih 50 tahun dan banyak
yang sudah rosak akibat hakisan ombak atau mendap dan semakin rendah paras. Banyak
juga struktur konkrit seperti pintu air yang telah rosak dan tidak berfungsi lagi kerana sudah
terlalu uzur.

Apabila terjadi air pasang dan ditambah dengan hujan lebat, maka air masin akan
masuk ke kawasan ban dan merosakkan tanaman orang kampung. Ini menyebabkan
kerugian berganda apabila tanah, rumah dan tanaman orang kampung rosak terkena air
masin. Nasib mereka ibarat sudah jatuh ditimpa tangga. Kehidupan mereka yang
sememangnya sukar akan bertambah susah lagi dengan kerosakan kepada hasil-hasil
tanaman mereka.

Sudahlah kehidupan serba kekurangan, ditambah lagi dengan musibah sebegini.
Oleh itu saya meminta Kementerian Pertanian dan Industri Makanan supaya dapat
mengkaji ke semua ban pertanian dan struktur-struktur konkrit yang berkaitan supaya
masalah banjir, air masin dan kerosakan hasil tanaman ini dapat diselesaikan dengan
segera.
