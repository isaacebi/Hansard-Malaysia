DR.11.11.2021 59

Saya ingin mengucapkan terima kasih kepada Tuan Yang di-Pertua kerana
memberi peluang kepada saya untuk turut sama berucap bagi membahaskan
pembentangan Belanjawan 2022 yang bertemakan Keluarga Malaysia, Makmur
Sejahtera. Sehubungan dengan itu, saya turut mengucapkan tahniah kepada Kerajaan
Malaysia dan Menteri Kewangan yang telah berjaya membentangkan Rang Undang-
undang Perbekalan 2022 pada 29 Oktober 2021 di Dewan yang mulia ini.

Kita sememangnya mengalu-alukan pembentangan belanjawan ini kerana ia
akan menjadi garis panduan dan hala tuju peruntukan dan perbelanjaan negara kita pada
tahun hadapan. Dengan berpaksikan kepada tiga fokus utama iaitu rakyat yang sejahtera,
perniagaan yang berdaya tahan dan ekonomi yang mampan dan makmur, belanjawan ini
memang bertepatan dengan pendekatan kerajaan yang cakna kepada keperluan rakyat
dan negara dalam norma baharu pasca COVID-19.

Tuan Yang di-Pertua, peruntukan pembangunan sebanyak RM4.6 bilion untuk
tahun 2022 yang diagihkan oleh Kerajaan Pusat kepada negeri Sarawak masih terlalu
sedikit jika dibandingkan dengan keperluan pembangunan yang sebenar untuk negeri ini.
la memang tidak mencukupi sekiranya negeri Sarawak mahu mengecap kadar kemajuan
seperti yang dinikmati oleh negeri-negeri lain Semenanjung. Negeri Sarawak sangat luas,
hampir sama dengan Semenanjung. Sudah pastilah lebih banyak lagi yang diperlukan
untuk pembangunan yang paling asas seperti infrastruktur, jalan, bekalan air, bekalan
elektrik dan telekomunikasi. Masih banyak lagi tempat atau kampung atau rumah panjang
yang tidak memiliki semua ataupun sebahagian daripada infrastruktur asas ini.

01530

Oleh itu adalah diharapkan agar Kementerian Kewangan sentiasa peka dengan
keperluan sebenar negeri Sarawak dalam belanjawan tahun hadapan dan tahun-tahun
yang berikutnya. Ini untuk memastikan ia selaras dengan matlamat pemacu perubahan
ketujuh dalam RMK-12 iaitu menggandakan pertumbuhan negeri kurang membangun
terutama Sabah dan Sarawak bagi merapatkan jurang pembangunan. Bak kata pepatah,
biarlah kita, “duduk sama rendah dan berdiri sama tinggi’.

Tuan Yang di-Pertua, kegiatan pelancongan di negeri Sarawak masih kurang
maju jika dibandingkan dengan negeri-negeri lain di Malaysia lebih-lebih lagi apabila
terkesan oleh Perintah Kawalan Pergerakan (PKP) disebabkan oleh COVID-19. Sarawak
memerlukan produk-produk pelancongan yang baharu dan tempat-tempat melancong
yang baharu untuk menarik lebih ramai pelancong ke negeri ini.

Kawasan Tanjong Manis juga tidak kurang daripada segi produk pelancongannya
yang sangat menarik untuk dilawati. Namun mungkin kerana kurangnya promosi dan
akses kepada pelancong, maka banyak tempat yang menarik tidak diketahui ramai.
Sebagai contohnya, Loba Paloh Belawai mempunyai kumpulan monyet belanda ataupun
proboscis monkey, ikan lumba-lumba atau dolphin dan buaya di sungai-sungainya.

Kampung Belawai, Jerijih dan Rajang dengan pantainya, udang kering dan kain
songketnya. Pulau Bruit yang mempunyai 13 penempatan dengan ikan segar dan ikan
salainya, gula apong dan migration bird-nya dengan izin. Bandar Sarikei dan Bintangor
dengan nanas, buah dabai dan limau manisnya. Tidak dilupakan juga banyak lagi rumah
panjang dengan produk budaya dan identiti yang tersendiri juga terdapat di kawasan
Tanjong Manis.

Semuanya boleh menjadi tarikan kepada pelancong dari dalam dan luar negeri
jika dibuat promosi dan diberi peluang untuk dilawati. Saya memohon agar Kementerian
Pelancongan, Seni dan Budaya (MOTAC) dapat membantu kerajaan negeri melalui
Sarawak Tourism Board (STB) atau Sarawak Forestry Corporation (SFC) dalam usaha
mempromosikan kawasan Tanjong Manis sebagai destinasi pelancongan yang baharu
serta memberi insentif dan dana peruntukan untuk membina prasarana pelancongan di
tempat-tempat tertentu untuk menggalakkan industri pelancongan tempatan dan
meningkatkan ekonomi rakyat tempatan.

Insentif yang dimaksudkan adalah dalam bentuk bantuan kewangan kepada
pengusaha pelancong tempatan dan peruntukan infrastruktur seperti jeti, anjung tinjau
