50 DR.11.11.2021

dengan peruntukan kepada SEDIC yang kemudiannya dinamakan semula sebagai
MITRA pada tahun 2018.

Pada mulanya, SEDIC mempunyai masalah ketelusan. Maklumat-maklumat
berkaitan agihan peruntukan dirahsiakan oleh kerajaan. Kemudian, timbul pula masalah
tidak menghabiskan peruntukan dan memulangkan semula sebahagian besar daripada
peruntukan kepada kerajaan setiap tahun.

Tahun ini pula, timbul isu baharu. Seperti mana kita sedia maklum, MITRA diberi
peruntukkan RM100 juta dalam belanjawan setiap tahun. Dalam jawapan yang diberikan
oleh Menteri Perpaduan Negara dalam sesi penggulungan Rancangan Malaysia Ke-12,
beliau berkata bagi tahun 2020 MITRA hanya menerima RM65 juta untuk dibelanjakan.
Baki RM35 juta telah digunakan untuk membayar hutang.

Pada tahun ini pula, MITRA hanya menerima RM49.1 juta, manakala baki RM50.9
juta telah digunakan untuk membayar hutang. Saya dan ramai di luar sana tidak faham
sangat dan keliru dengan maksud ‘hutang’ yang disebutkan oleh Menteri. Hutang apa,
kepada siapa, berapa banyak, dan sampai bilakah hendak bayar hutang ini?

Tuan Yang di-Pertua, saya minta Menteri Perpaduan menjelaskan mengenai
hutang-hutang yang dibayar pada tahun 2020 dan 2021 secara jujur. Janganlah cuba
menyelamatkan sesiapa sahaja yang terlibat dengan kerja-kerja manipulasi dan
menyeleweng dana khas disediakan untuk pembangunan sosioekonomi kaum India. Ini
amaran daripada masyarakat yang terpinggir di luar sana.

Selain daripada itu, saya juga ingin tahu tentang siapakah penerima-penerima
dana MITRA dan jumlah yang diterima pada tahun 2020 dan 2021. Mohon Menteri dapat
memberi senarai tersebut kepada saya. Pihak SPRM telah memulakan penyiasatan
terhadap penyelewengan dana MITRA.

Harap SPRM akan menyiasat kes MITRA ini sehingga ke lubang cacing. Jangan
hanya menangkap dan menyiasat ‘ikan bilis’ tetapi tidak berani mendekati ‘jerung-jerung’
yang jahat bebas berkeliaran. Jangan seperti kuman di sebelah lautan tampak, gajah di
pelupuk mata tidak tampak. Saya juga berharap PAC akan mengendalikan siasatan penuh
terhadap mereka yang terlibat dalam isu ini.

Tuan Yang di-Pertua, sekali lagi saya ingin membangkitkan isu berkaitan dengan
gaji kakitangan Jabatan Penjara Malaysia. Untuk makluman Tuan Yang di-Pertua, kita
telah menyambut Hari Jabatan Penjara ke-231 pada 1 November yang lalu sebagai
sebuah jabatan tertua dalam khidmat keselamatan tetapi sentiasa dianaktirikan. Saya
difahamkan terdapat 16 ribu orang anggota Jabatan Penjara Malaysia yang menjaga lebih
kurang 70 ribu orang banduan tetapi gaji mereka tidaklah seberapa.

Kalau dibandingkan gaji seorang inspektor penjara adalah lebih kurang sama
dengan gaji seorang sarjan polis. Perkara ini perlu diselaraskan demi menjaga kebajikan
kakitangan penjara. Saya juga mencadangkan supaya kakitangan Jabatan Penjara
Malaysia ditambahkan dengan 10 ribu orang anggota pengambilan baharu untuk
memastikan kecekapan dan keberkesanan sistem penjara di negara kita.

Baru-baru ini Kementerian Kewangan telah meluluskan kenaikan bayaran insentif
pengawasan banduan daripada RM150 kepada RM200. Ini adalah suatu yang baik dan
saya sokong. Namun, mohon juga bayaran ini diperluaskan kepada anggota dan
kakitangan yang ditugaskan di ibu pejabat penjara dan pusat-pusat latihan penjara.

Ini kerana selain mereka bertugas di ibu pejabat atau pusat-pusat latihan, mereka
juga turut diarahkan untuk turun ke institusi-institusi menjalankan tugas-tugas rasmi
seperti siasatan, pemeriksaan, audit, aktiviti-aktiviti pemulihan, program-program dan
sebagainya yang turut berhadapan dengan para banduan. Berdepan dengan risiko yang
sama.

Tuan Yang di-Pertua, rata-rata kuarters di penjara-penjara lama sudah terlalu
uzur. Peruntukan yang disediakan oleh kerajaan terlalu sedikit dan tidak mencukupi untuk
kerja-kerja membaik pulih kuarters. Begitu juga dengan kekurangan kenderaan untuk
operasi pemindahan banduan, eskot mahkamah, dan juga lain-lain urusan yang
melibatkan banduan terutamanya di Sabah dan Sarawak. Mohon diberi perhatian.
