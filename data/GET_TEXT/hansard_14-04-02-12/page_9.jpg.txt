DR.11.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Khamis, 11 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Datuk Seri Panglima Hajah Azizah binti Datuk Seri Panglima Haji Mohd Dun
[Beaufort] minta Menteri Pembangunan Wanita, Keluarga dan Masyarakat menyatakan
kelebihan inisiatif baharu MyDaftar OKU yang dilancarkan baru-baru ini dan adakah inisiatif
ini dapat menyumbang kepada peningkatan pendaftaran OKU di Malaysia.

Menteri Pembangunan Wanita, Keluarga dan Masyarakat [Datuk Seri Rina
binti Mohd Harun]: Bismillahi Rahmani Rahim. Assalamualaikum warahmatullahi
wabarakatuh, salam sejahtera, salam Keluarga Malaysia. Tuan Yang di-Pertua, MyDaftar
OKU merupakan inisiatif kementerian melalui Jabatan Kebajikan Masyarakat dalam
meningkatkan pendaftaran OKU di Malaysia. Ini selari dengan Teras Strategik 8 Pelan
Tindakan OKU 2016-2022 yang menggariskan tentang mewujudkan pangkalan data OKU
dan sistem maklumat yang komprehensif.

Sehingga 31 Oktober 2021, terdapat seramai 583,427 orang OKU yang berdaftar
dengan Jabatan Kebajikan Masyarakat. Walau bagaimanapun, jumlah OKU yang
berdaftar ini masih kecil berbanding anggaran yang dibuat oleh World Health Organization
(WHO) iaitu sekurang-kurangnya sebanyak 15 peratus populasi negara adalah terdiri
daripada golongan OKU atau 4.8 juta populasi OKU di negara ini. Sistem ini dirangka
dengan strategi untuk memastikan kesaksamaan dan peluang kepada orang OKU bagi
penyertaan penuh golongan ini ke dalam masyarakat.

Semenjak MyDaftar OKU ini dilancarkan pada 27 Oktober 2021, sejumlah 4,932
permohonan baharu sedang disantuni oleh JKM. Ini bermakna, 4,932 orang OKU ini juga
akan mendapat kad OKU secara digital. Pengendalian permohonan pendaftaran OKU
secara talian ini akan memudahkan OKU seperti:

(i) tidak memerlukan pengisian borang secara manual; dan

(ii) pengisian borang permohonan’ pendaftaran OKU dan
pengesahan ketidakupayaan oleh pakar, pegawai pengamal
perubatan secara dalam talian sahaja dengan menggunakan
sistem makluman orang OKU kurang upaya.

la akan lebih cakna OKU kerana OKU tidak perlu hadir secara fizikal ke Pejabat
Kebajikan Masyarakat Daerah. Kad OKU dapat diperolehi dengan cepat dalam tempoh
24 jam melalui dalam talian selepas diluluskan tanpa menunggu penghantaran secara
fizikal seperti yang dipraktikkan sebelum ini. la lebih mesra OKU kerana boleh disimpan
dalam telefon sahaja dan ia juga memudahkan ketersampaian OKU kepada semua
kemudahan yang menggunakan aplikasi kod QR.

Kementerian optimis pelaksanaan inisiatif Mydaftar OKU ini dapat dilaksanakan
sebagai salah satu quick win yang berimpak tinggi dan akan menyumbang kepada
