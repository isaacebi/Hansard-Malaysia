DR.11.11.2021 33

RANG UNDANG-UNDANG

RANG UNDANG-UNDANG PERBEKALAN 2022
Bacaan Kali Yang Kedua
DAN
USUL

ANGGARAN PEMBANGUNAN 2022

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah, “Bahawa Rang Undang-undang Perbekalan 2022 ini
dibacakan kali yang kedua sekarang.”

"Bahawa Dewan ini, mengikut subseksyen 4(3) Akta Kumpulan
Wang Pembangunan 1966 [Akta 406], membuat ketetapan iaitu suatu
jumlah wang sebanyak tidak lebih dari tujuh puluh tujuh bilion dan enam
ratus juta ringgit (RM77,600,000,000) dibelanjakan daripada Kumpulan
Wang Pembangunan bagi tahun 2022, dan bagi tujuan dan butiran
Perbelanjaan Pembangunan yang dinyatakan di bawah Maksud
Pembangunan atau (“P”) dalam senarai Anggaran Perbelanjaan
Persekutuan 2022, yang dibentangkan sebagai Kertas Perintah 32 Tahun
2021, adalah diuntukkan di bawah Maksud-maksud yang berkenaan
jumlah-jumlah yang bersetentangan dengan butiran-butiran itu di ruangan
enam dan tujuh senarai tersebut." [10 November 2021]

Tuan Yang di-Pertua: Ahli-ahli Yang Berhormat, setakat semalam, kita semua
telah dapat mendengar 107 ucapan. Hari ini yang terakhir untuk berbahas, kita ada 26
orang. Terpaksalah, maaf saya hadkan kepada 10 minit seorang. Kita akan mulakan
dengan Yang Berhormat Dungun dan sebelum pukul 1.00 ini saya harap Yang
Berhormat-Yang Berhormat berikut.Selepas Yang Berhormat Dungun ialah Yang
Berhormat Pandan, Yang Berhormat Cameron Highlands, Yang Berhormat Kota Melaka
dan Yang Berhormat Igan. Saya persilakan Yang Berhormat Dungun.

12.07 tgh.

Tuan Haji Wan Hassan bin Mohd Ramli [Dungun]: Bismillahi Rahmani Rahim.
[Membaca sepotong doa] Terima kasih Tuan Yang di-Pertua kerana keizinan kepada saya
untuk menyampaikan ucapan perbahasan bagi Bajet 2022 pada pagi ini.

Bajet 2022 ini telah menyerlahkan keupayaan kepimpinan negara bersama
dengan pakar-pakar ekonomi di kalangan penjawat awam yang mampu menggunakan
sumber kewangan yang amat terhad dan meneruskan kelangsungan ekonomi negara
yang telah diuji oleh pandemik COVID-19 serta tanggungjawab kerajaan dalam
memastikan keperluan rakyat jelata dalam meneruskan kehidupan dapat dipenuhi.

Saya ucapkan tahniah kepada semua yang telah bertungkus-lumus menyiapkan
Bajet 2022 ini. Soal yang penting sekarang ini ialah pelaksanaan untuk sampai kepada
golongan sasar dan sasaran yang telah ditetapkan.

Melihat lebih jauh ke hadapan, perkembangan dan pembangunan negara juga
memerlukan kepada pengurusan kewangan dan aset yang cekap serta proaktif. Hanya
melalui pengurusan dan perancangan kewangan yang sistematik, negara dapat
dibangunkan dengan baik dalam memenuhi cita-cita serta impian negara.

Dalam keadaan krisis seperti yang berlaku sekarang ini, Al-Quran telah
menyediakan panduan dalam pengurusan krisis. Ayat 43 Surah Yusuf menceritakan
