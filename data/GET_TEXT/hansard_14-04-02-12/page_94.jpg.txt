86 DR.11.11.2021

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Malaysia adalah satu-satunya negara yang merangka perbelanjaan berdasarkan
bangsa. Mengikut Belanjawan 2022, sebanyak RM11.4 bilion telah diperuntukkan untuk
golongan bumiputera, manakala bagi golongan bukan bumiputera hanya sebanyak
RM300 juta. Secara peratusannya, jumlah yang diterima oleh golongan bukan bumiputera
ini adalah dalam lingkungan 2.6 peratus sahaja.

Mengikut laporan yang disediakan oleh penganalisis ekonomi, jika kita pecahkan
angka tersebut bagi setiap individu bumiputera, jumlah golongan bumiputera yang terima
setiap seorang adalah RM557. Manakala bagi golongan bukan bumiputera, seorang
individu berbangsa Cina hanya akan menerima RM15 sahaja dan seorang individu
berbangsa India akan menerima RM75 sahaja.

Persoalan yang perlu pihak kerajaan jawab di Dewan yang mulia ini adalah
mengapakah belanjawan berdasarkan bangsa ini masih diteruskan sedangkan jumlah
yang kita lihat ini sudah terang lagi bersuluh, tidak adil pengagihannya. Apakah semangat
Keluarga Malaysia yang pihak kerajaan perjuangkan adil sekiranya peruntukan adalah
berdasarkan klasifikasi bumiputera atau bukan bumiputera? Adakah golongan bukan
bumiputera dianggap sebagai anak angkat atau anak tiri sehinggakan peruntukan untuk
mereka ini begitu kecil nilai 2.6 peratus sahaja?

Jikalau kita lihat tahun-tahun sebelum ini juga, lebih kurang RM30 bilion telah
dibelanjakan untuk golongan bumiputera. Namun begitu, di manakah wang tersebut
dibelanjakan memandangkan banyak lagi golongan kelas B40 adalah dalam kalangan
bumiputera.

Kita tidak asing lagi dengan berita berkenaan golongan-golongan B40 dari negeri
Kelantan dan Terengganu. Mereka ini semua golongan bumiputera yang mana
peruntukan belanja mereka berbilion-bilion, tetapi ramai daripada mereka masih tinggal
dalam keadaan yang miskin. Mana pergi duitnya? Ini Menteri-menteri PAS mesti mahu
jawab.

Suka atau tidak, realiti yang kita lihat ketika ini adalah wang-wang yang telah
dibelanjakan ini telah disalurkan kepada mereka yang kaya-raya atau kepada kroni-kroni
tertentu. Misalannya, Universiti Teknologi MARA (UiTM) mendapat peruntukan sebanyak
RM1.7 bilion. Walaupun ramai anak-anak daripada keluarga B40 bumiputera kini
mendapat tempat di universiti ini, tidak dinafikan masih ada yang kaya-raya, malahan ada
anak Tan Sri dan Dato’ Seri dari golongan bumiputera yang menuntut di institusi pengajian
ini.

Ini baru contoh kecil, tetapi perkara ini sudah berlarutan sekian lamanya. UiTM
dibina untuk memberi ruang dan peluang kepada anak-anak bumiputera yang miskin,
tetapi ada juga yang tamak haloba mengambil peluang untuk berada di dalam institusi ini.
Jikalau ini adalah situasi yang berlaku terhadap mereka yang di kalangan bumiputera,
bagaimana pula mereka yang bukan dari golongan bumiputera?

Sudah tiba masanya untuk kita nilai semula peruntukan-peruntukan kerajaan
dalam membantu komuniti-komuniti tertentu. Kita perlu lari daripada belanjawan bangsa
dan memperuntukkan perbelanjaan bagi mereka daripada golongan yang benar-benar
memerlukan tanpa mengira kaum dan agama. Kemiskinan ini tidak mengenal bangsa atau
agama. Ramai individu daripada golongan bukan bumiputera yang diselubungi
kemiskinan.

Mengikut data yang disediakan oleh pihak Jabatan Perangkaan Malaysia, jurang
pendapatan kaya dan miskin semakin menebal. Pasca pandemik COVID-19, kita dapat
lihat semakin ramai orang tidak mengira bangsa menjadi miskin. Bukan sahaja miskin,
malahan ada yang menjadi miskin tegar. Di kawasan Parlimen Kepong sahaja, terdapat
ramai individu daripada golongan B40 yang terdiri daripada bangsa Cina dan India.
Melihat kepada situasi ini, apakah masih rasional perangkaan perbelanjaan belanjawan
ini berdasarkan bangsa?
