DR.11.11.2021 91

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sungai Buloh. Seterusnya saya jemput Yang Berhormat Beruas.

5.57 ptg.

Dato’ Ngeh Koo Ham [Beruas]: Terima kasih Tuan Yang di-Pertua. Saya
bangun untuk membahas Bajet 2022 yang telah dinamakan Bajet Keluarga Malaysia,
Makmur, Sejahtera.

Tuan Yang di-Pertua, saya ingin bentangkan empat perkara untuk pertimbangan
pihak kerajaan. Perkataan pertama ialah konsep Keluarga Malaysia. Saya memang
mengalu-alukan konsep Keluarga Malaysia yang baik ini tetapi janganlah sekadar slogan
ataupun cogan kata sahaja. Dalam pepatah orang Cina dengan izin, [Membaca pepatah
dalam bahasa Cina] yang bermaksud keluarga yang berharmoni semua akan menjadi
makmur dan sejahtera.

Inilah harapan pihak kerajaan supaya kita ada sebuah negara yang makmur dan
sejahtera. Akan tetapi dalam pepatah ini, ternyata jelas bahawa harmoni itu sangat penting
dalam keluarga kita dan daripada bajet yang telah dibentangkan kita mendapati bahawa
layanan yang berbeza atau tidak begitu adil berasaskan perkauman dan juga agama akan
menyebabkan keharmonian ini retak.

Jadi saya berharap kerajaan akan sensitif dalam isu ini supaya keluarga kita ini
dalam keadaan harmoni. Saya sangat tertarik kepada konsep keluarga ini dalam bahasa
puak Zulu di Afrika Selatan yang dikatakan konsep Ubuntu. Konsep ini ialah dalam bahasa
Inggeris, / am because we are, biarpun saya dan masyarakat saya berpisah tiada.

Kekeluargaan ini mengambil kira perasaan ahli keluarga yang lain. Satu cerita
yang menunjukkan nilai ini. Saya ingin berikan cerita ini. Ada seorang antropologis yang
sedang mengkaji tentang kaum Zulu di Afrika Selatan. Dia meletakkan satu bakul buah-
buahan di bawah sepohon pokok dan telah mengumpulkan beberapa budak untuk
bertanding mendapat bakul buah-buahan ini.

Selepas mengumpulkan beberapa budak kecil untuk berlari dan siapa cepat dia
dapat, dia pun memberi isyarat untuk pertandingan bermula.

01800

Dia terperanjat apabila budak-budak tersebut berpegang tangan dan berjalan
bersama menuju pokok tersebut dan mengambil bakul buah-buahan itu dan berkongsi
antara mereka sendiri. Anthropologist tersebut terperanjat dan bertanya mereka, kenapa
anda tidak cuba untuk mendapatkan hadiah itu untuk anda sendiri? Budak-budak tersebut
terperanjat dengan soalan yang ditujukan oleh anthropologist ini. Dia kata, ini ‘ubuntu’ iaitu
‘kita keluarga’.

Bagaimanakah seorang itu boleh merasa gembira bila yang lain merasa
kesengsaraan atau sengsara? How can one be happy when others feel miserable? Inilah
konsep kekeluargaan yang hendak kita tonjol ataupun amalkan dalam Malaysia kita ini.
Oleh yang demikian, saya berharap kerajaan sentiasa diingatkan konsep kekeluargaan ini
agar Malaysia ini semua kaum dan agama serta bangsa akan hidup dalam keadaan
harmoni dan kita tentunya akan maju dan makmur serta sejahtera.

Perkara kedua Tuan Yang di-Pertua, ialah menandingi hutang yang kian
meningkat sampai RM1.3 trilion kita ini. Meningkatkan cukai kerajaan merupakan satu
cara kita untuk membayar hutang ini tetapi janganlah ia berlebihan. la haruslah
berpatutan. Cukai korporat 24 peratus sekarang ini dianggap agak tinggi di antara negara-
negara di sekitar kita ini.

Apabila kita nampak kerajaan mengumumkan Cukai Makmur di mana syarikat
dikenakan 34 peratus keuntungan yang melebihi RM100 juta, reaksi rakyat dan pelabur-
pelabur memang negatif. Kita tahu apabila ia diumumkan, Bursa Malaysia telah menurun
sebanyak 31.37 poin kepada 1,530.92 poin yang menyebabkan nilai Bursa Malaysia
menurun daripada RM1.81 trilion kepada RM1.77 trilion dan menyebabkan kekayaan
rakyat telah hilang RM33.8 bilion.
