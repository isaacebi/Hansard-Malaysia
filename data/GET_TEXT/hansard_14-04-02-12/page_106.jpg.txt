98 DR.11.11.2021

01830

Baru-baru ini sahaja pada bulan April, Menteri Besar Perak dedah bahawa tiga
ribu hektar hutan simpan di Perak telah diteroka secara haram. Pada bulan September,
Kedah pula kata 3,500 hektar hutan simpan mereka telah dicerobohi. Apa yang peliknya
tidak ada yang nampak, tidak ada yang tahu selama ini. Ini bukan macam kes budak-
budak curi gula di kedai dan masuk dalam poket, tiada orang yang tahu.

Ini melibatkan beribu-ribu hektar hutan simpan yang lesap betul-betul di bawah
batang hidung. Kita lihat dalam bajet, ada peruntukan menambah bilangan peronda hutan
tetapi masalah pokoknya bukan berapa ramai pegawai penguat kuasa yang kita ada,
tetapi berapa ramai pegawai penguat kuasa bersih yang kita ada.

Tuan Yang di-Pertua, saya rasa amat kecewa tiada peruntukan diberi untuk
pembinaan Pakej 6, Projek Central Spine Road (CSR) dari Bentong ke Simpang Pelangai.
Rakyat Bentong khasnya di Pelangai sudah lama menunggu jalan ini. Pelangai adalah
bumi bertuah, wakil rakyat mereka 20 tahun menjadi Menteri Besar dan 40 tahun Ahli-ahli
Parlimen mereka pegang jawatan sebagai Menteri Kerajaan Persekutuan, tetapi jalan
mereka masih jalan zaman Jepun.

Selain soal keselamatan orang kampung, CSR dari Bentong ke Simpang Pelangai
akan meningkatkan ekonomi dan pembangunan sosial di Bentong. Jalan ini akan jadi
gerbang untuk mereka yang datang dari selatan untuk menikmati produk menarik di
Bentong khususnya daripada segi pertanian dan ekopelancongan.

Peluang kerja akan lebih besar dan anak muda boleh pulang ke kampung
halaman membina keluarga dalam persekitaran yang kondusif serta dekat dengan orang
tua mereka. Oleh itu, saya amat berharap kerajaan boleh mempertimbangkan semula
perkara ini dan memberi peruntukan untuk menyiapkan segmen CSR dari Bentong ke
Simpang Pelangai.

Tuan Yang di-Pertua, RM332.1 bilion adalah bajet terbesar dalam sejarah negara
kita tetapi kita harus sedar, bajet yang besar bukan sebab kita kaya. Wang ini sebenarnya
dipinjam daripada anak cucu kita. Kita mesti pastikan duit ini digunakan secara berkesan
serta tiada pembaziran untuk tujuan memulihkan ekonomi negara, melawan COVID-19
serta mengurangkan derita rakyat dan bukan untuk menyelamatkan kedudukan politik
atau memperkayakan diri sendiri. Dasar negara mesti beralih daripada ekonomi yang
berlandaskan eksploitasi dan kemusnahan sumber asli kepada ekonomi hijau dan
mampan.

Keuntungan jangka pendek biasakan hanya akan memanfaatkan beberapa kroni
yang sudah kaya raya tetapi rakyatlah yang menanggung akibat kos kesihatan, kewangan,
alam sekitar dan sosial jangka panjang. Lynas adalah salah satu contoh terbaik. Soalan
saya, apakah keuntungan yang telah Lynas bawa ke negara kita sejak 10 tahun yang
lepas?

Minggu lepas, Yang Berhormat Pekan bukan main patriotik sampai tepuk meja
apabila berhujah tentang isu Pulau Batu Putih. Ini isu kedaulatan negara yang tidak boleh
dikompromi kata beliau. Saya sokong semangat seperti ini. Semangat macam inilah kita
kena teruskan untuk lawan isu Lynas. Kalau Pulau Batu Putih yang luasnya kira-kira dua
ekar kita sudah lawan sebegini, maka kita patut lawan juga tanah puluhan ekar yang diberi
kepada Lynas, iaitu satu syarikat asing untuk dijadikan tong sampah sisa radioaktif
mereka.

Ini bukan kali pertama kita korbankan tanah kita kepada syarikat asing untuk
dijadikan tong sampah, 30 tahun lalu kita sudah hilang 100 hektar hutan simpan
berhampiran Bukit Merah untuk dijadikan tong sampah sisa radioaktif syarikat Asian Rare
Earth milik Mitsubishi, Jepun. Negara kita bukan sahaja kehilangan ratusan ekar tanah
untuk selama-lamanya kepada kedua-dua syarikat asing ini tetapi anak-anak kita akan
terdedah kepada risiko kesihatan dan kewangan untuk generasi mendatang untuk
selama-lamanya. Adakah ini yang disebut oleh pemimpin kita, cintakan negara,
sayangkan anak cucu?
