DR.06.12.2021 53

Dato’ Mahfuz bin Haji Omar [Pokok Sena]: Dua minit sahaja.

Tuan Pengerusi [Dato’ Sri Azalina Othman Said]: Saya dapat arahan sebab
KPKT ada 30 orang pembahas selepas ini. Silakan Yang Berhormat Setiu, sambung.

Tuan Shaharizukirnain bin Abd Kadir [Setiu]: Okey, butiran seterusnya ialah
Butiran 080600 — Pengoperasian Fasiliti Baru. Saya dapati satu perkara yang perlu dibuat
oleh kementerian sebagai mana yang dibuat di hospital di Thailand yang mana lokar
ataupun almari tempat simpan barang-barang pesakit pada masa yang sama dijadikan
tempat duduk bagi para penjaga pesakit dan juga yang menziarahi pesakit.

Seterusnya, Butiran 060500 — Pihak Berkuasa Peranti Perubatan. Saya ingin
bertanya kepada pihak kementerian, berapakah jangka masa setiap peranti yang
dibekalkan di klinik-klinik kesihatan dan klinik desa khususnya? Adakah peranti-peranti
tersebut dikawal selia dan sejauh manakah pemeriksaan ke atas keselamatan peranti
tersebut dijalankan?

Butiran seterusnya ialah Butiran 030300 — Kawalan Penyakit. Seperti yang
dimaklumkan, Pertubuhan Kesihatan Dunia (WHO) memberi amaran untuk tidak
bergantung pada vaksin sahaja bagi menangani penularan COVID-19. Buktinya, kes
jangkitan di seluruh Eropah melonjak naik walaupun negara-negara tersebut mencatat
kadar vaksinasi yang tinggi. Oleh itu, kerajaan seharusnya meningkatkan kapasiti
semaksimum mungkin bagi memastikan langkah-langkah serta SOP yang disediakan
benar-benar tepat dan dikuatkuasakan sebaik mungkin.

01500

Walau bagaimanapun, apa yang berlaku pada hari ini, rakyat semakin culas
dengan SOP yang ditetapkan. Contohnya terdapat sesetengah tempat kerja ataupun
kilang yang mana pekerjanya menghidapi COVID-19, tetapi tempat tersebut masih
beroperasi seperti biasa tanpa sanitasi dan kuarantin pekerja-pekerja kontak rapat kepada
pesakit tersebut.

Begitu juga SOP kemasukan ke premis-premis peruncitan. Had kemasukan,
pemeriksaan suhu dan sebagainya tidak lagi dipatuhi dengan sepenuhnya. Masyarakat
mengambil lewa setiap SOP yang digariskan. Oleh itu soalan saya, sejauh manakah
kajian telah dijalankan bagi memastikan setiap SOP yang digariskan dipatuhi dan sesuai
dengan keadaan negara yang sedang bersedia ke arah fasa endemik.

Umum mengetahui antara langkah-langkah persediaan ke arah fasa tersebut
adalah dengan memperkenalkan Agenda Nasional Malaysia Sihat (ANMS). Namun saya
yakin, selain daripada penerapan nilai sukarela rakyat, penguatkuasaan juga perlu diberi
penekanan. Oleh itu, sejauh manakah penguatkuasaan yang telah dijalankan oleh pihak
kementerian bagi memastikan SOP-SOP tersebut dipraktikkan dan masih relevan dengan
keadaan semasa.

Seterusnya Butiran 030500 - Farmasi dan Bekalan Kesihatan Awam. Saya
mendapat aduan di mana klinik-klinik kesihatan mempunyai bekalan ubat yang berbeza-
beza. Perkara ini menyusahkan pesakit yang terpaksa kembali ke klinik kesihatan yang
sama walaupun berada jauh dari klinik kesihatan tersebut. Walhal jika diteliti, fungsi
farmasi dan bekalan kesihatan awam adalah bagi meningkatkan akses pesakit kepada
bekalan ubat.

Oleh itu, apakah inisiatif kerajaan bagi memastikan bekalan ubat yang sama
dibekalkan bagi setiap klinik kesihatan sekali gus mengelakkan pesakit mengalami
masalah bekalan ubat terputus kerana tidak dapat menyambung bekalan ubat di fasiliti
kerajaan yang berdekatan.

Terakhir sekali Tuan Pengerusi, Butiran 080900 - PeKa B40. Saya menyambut
baik usaha kerajaan menyediakan Skim PeKa B40 bagi menggalakkan rakyat
menjalankan pemeriksaan kesihatan sekali gus mampu mencegah daripada penyakit di
kemudian hari.

Namun begitu, hampir 89 peratus daripada mereka yang layak untuk Skim
Perlindungan Penjagaan Kesihatan PeKa B40 gagal menjalani saringan kesihatan
