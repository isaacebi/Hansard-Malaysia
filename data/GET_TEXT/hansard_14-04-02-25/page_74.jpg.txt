64 DR.06.12.2021

Datuk Seri Dr. Haji Dzulkefly bin Ahmad [Kuala Selangor]: Boleh. Baik terima
kasih.

Dato’ Dr. Haji Noor Azmi bin Ghazali: Terima kasih Yang Berhormat Kuala
Selangor. Jadi, saya teruskan Tuan Pengerusi. Ini soalan tentang Skim PeKa B40 dan
juga MHTC. Kerajaan telah melaksanakan Skim Peduli Kesihatan untuk kumpulan B40...
[Disampuk]

Datuk Seri Dr. Haji Dzulkefly bin Ahmad [Kuala Selangor]: Maaf Yang
Berhormat Timbalan Menteri, soalan saya kalau minta jawapan kepada persoalan
kejuruteraan dan kawal selia tentang radiation services itu juga penting. Kekurangan
penurunan RM100 juta itu satu yang sangat merunsingkan. Itu kalau boleh saya minta
penjelasan dibuat ya. Terima kasih Yang Berhormat Timbalan Menteri.

Dato’ Dr. Haji Noor Azmi bin Ghazali: Ya Yang Berhormat, saya akan masukkan
sekali soalan itu. Saya teruskan dengan Skim Peduli Kesihatan ini atau PeKa B40 yang
bermula pada 15 April 2019 semasa Yang Berhormat Kuala Selangor menjadi Menteri
Kesihatan, tahniah.

01540

PeKa B40 menawarkan empat manfaat, kumpulan B40 dan pasangannya yang
menjadi penerima Bantuan Sara Hidup, berumur 40 tahun ke atas. Bajet yang
diperuntukkan adalah mencukupi bagi menyediakan empat manfaat kepada penerima
sekiranya layak. Untuk manfaat kedua, bantuan alat perubatan, terdapat had maksimum
RM20,000 seumur hidup bagi setiap penerima yang merangkumi 10 alat-alat perubatan.
Manakala untuk manfaat keempat iaitu insentif tambang pengangkutan, had maksimum
adalah sebanyak RM500 bagi setiap penyakit untuk penerima di Semenanjung dan
RM1,000 bagi setiap penyakit untuk penerima di Sabah, Sarawak dan Labuan. Tujuan
manfaat ini adalah untuk meringankan beban kos pengangkutan penerima apabila mereka
mendapatkan rawatan di hospital.

Berkenaan dengan Majlis Pelancongan Kesihatan Malaysia, kerajaan sedang
mempergiatkan lagi usaha pemulihan industri pelancongan kesihatan antarabangsa
dengan kadar segera, memperkukuhkan kedudukan Malaysia sebagai destinasi pilihan
yang selamat dan dipercayai bagi pelancongan kesihatan di rantau Asia Pasifik. Implikasi
semasa ini yang dihadapi oleh sektor pelancongan kesihatan adalah penutupan
sempadan antarabangsa akibat pandemik COVID-19.

Dengan ini, kementerian telah mewujudkan Malaysia Healthcare Travel Industry
Blueprint 2021-2025 dengan izin, yang menggariskan perancangan lima tahun bagi
memulihkan dan membangun semula industri pelancongan kesihatan negara. Di antara
inisiatif-inisiatif utama yang sedang dilaksanakan adalah promosi digital dan penjenamaan
secara strategik melalui kempen dengan izin, Experience Malaysia Healthcare dan aktiviti-
aktiviti atas talian seperti health talk, ekspo virtual serta kolaborasi promosi bersama agen-
agen di negara sasaran.

Tuan Pengerusi, pemilihan Malaysia sebagai destinasi rawatan niche melalui
program dengan izin, Fertility and Cardiology Hubs of Asia, Malaysia Cancer Care Centre
of Excellence dan Hepatitis C. Usaha ini akan menggalakkan lagi pelaburan swasta,
modal insan, infrastruktur dan teknologi dalam bidang-bidang rawatan khusus.
Melaksanakan kerangka digital industri pelancongan kesihatan dalam usaha
meningkatkan serta memperbaiki pengalaman pelancong kesihatan...

Tuan Charles Anthony Santiago [Klang]: Yang Berhormat Menteri.

Dato’ Dr. Haji Noor Azmi bin Ghazali: Sebentar ya. Di sepanjang rantaian
penerimaan rawatan mereka di Malaysia, ini termasuk menggalakkan hospital-hospital
untuk mengadaptasi konsultasi dan rawatan secara atas talian.

Tuan Charles Anthony Santiago [Klang]: Terima kasih Yang Berhormat
Menteri. Tuan Pengerusi, tadi dalam perbahasan saya, saya telah bangkit isu berkait
dengan kos ubat-ubat kanser dan bagaimana kerajaan harus membentuk satu dana
kanser untuk menolong khususnya golongan B40 untuk mengatasi kanser. Apakah
rancangan kerajaan untuk membentuk satu cancer relief fund? Minta penjelasan.
