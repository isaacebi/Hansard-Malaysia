8 DR.06.12.2021

#1030

Realiti yang berlaku pada hari ini iaitu ramai ibu tunggal yang berjaya
mendapatkan hak hadanah ataupun penjagaan anak-anak mengambil keputusan untuk
tidak mengambil tindakan mahkamah ke atas bekas suami yang culas dalam aspek
pemberian nafkah anak-anak di atas pelbagai faktor dan kekangan.

Soalan tambahan saya, sejauh manakah program pendidikan kesedaran
perundangan yang telah dilaksanakan oleh pihak kementerian bagi mendidik wanita,
khususnya ibu tunggal mengenai hak-hak mereka apabila berlakunya penceraian ini?
Mohon penjelasan. Terima kasih.

Tuan Yang di-Pertua: Terima kasih. Silakan Yang Berhormat Timbalan Menteri.

Dato’ Hajah Siti Zailah binti Mohd Yusoff: Ya. Terima kasih Yang Berhormat
atas soalan tambahan. Sebagaimana yang saya sebut tadi, antara program yang kita buat
iaitu program Pemerkasaan Ibu Waja. Ini adalah untuk memberi kesedaran kepada ibu
tunggal yang diceraikan oleh suami supaya mengetahui hak mereka. Program ini insya-
Allah, memberi kesedaran kepada mereka untuk mempunyai keyakinan diri untuk
berdepan dengan mahkamah.

Kita juga menyediakan Skuad WAJA untuk membantu mereka. Sehingga kini
Skuad WAJA kita juga dilatih dengan pelbagai modul dan telah mencapai 100,202 orang.
Program di Pusat Sokongan Sosial Setempat. Kita juga ada khidmat aduan atas talian
seperti talian toll-free LPPKN. Kita juga menyediakan perkhidmatan kaunseling dan tele-
kaunseling.

Untuk makluman Yang Berhormat juga, melalui Jabatan Kehakiman Syariah
Malaysia, di mana sejak tahun 2009 lagi telah menubuhkan Bahagian Sokongan Keluarga
(BSK) yang berfungsi untuk membantu penguatkuasaan perintah nafkah di Mahkamah
Syariah. BSK juga menyediakan khidmat bantuan guaman syarie bagi membantu isteri-
isteri dan anak-anak untuk mendapat perintah mahkamah di Mahkamah Syariah.

Selain itu, inisiatif ini disediakan juga di bawah Majlis Agama Islam negeri-negeri
untuk membantu mereka yang memerlukan. Program Legal Clinic juga diadakan untuk
menyebarkan informasi tentang perundangan syariah termasuk informasi berkaitan
dengan khidmat guaman. Terima kasih.

Tuan Yang di-Pertua: Terima kasih. Yang Berhormat Tangga Batu.

Puan Rusnah binti Aluai [Tangga Batu]: Okey. Terima kasih Tuan Yang di-
Pertua dan juga Yang Berhormat Timbalan Menteri. Kita ini selalu bertindak macam
hendak membaiki perkara-perkara tetapi kita yang dikatakan prevention is better than
cure. Apa yang dinyatakan oleh Yang Berhormat Menteri adalah untuk wanita dan
membantu ibu tunggal. Akan tetapi, bagaimana kita membuat program ataupun kita
mendidik kaum lelaki ini supaya mereka bertanggungjawab, apabila banyak hak ibu
tunggal ataupun anak-anak yang terbiar ini ia akan menimbulkan lebih banyak kesan
sosial kepada masyarakat.

Jadi, how effective, bagaimana berkesannya? Ada tidak kita pastikan bahawa
program-program macam ini dibuat kepada ayah ataupun suami supaya mereka lebih
serius mengambil tahu tentang keluarga mereka. Terima kasih.

Tuan Yang di-Pertua: Okey. Silakan Yang Berhormat Timbalan Menteri.

Dato’ Hajah Siti Zailah binti Mohd Yusoff: Terima kasih atas soalan Yang
Berhormat yang cukup baik. Sebenarnya tanggungjawab ini adalah tanggungjawab
semua pihak. Kami di Kementerian Pembangunan Wanita, Keluarga dan Masyarakat
melalui LPPKN ada pelbagai modul termasuk modul memperkasakan para suami ataupun
para lelaki ini untuk memastikan mereka mempunyai tanggungjawab kepada keluarga dan
anak-anak.

Bukan itu sahaja, kita juga bekerjasama dengan pelbagai kementerian termasuk
Jabatan Perdana Menteri (Hal Ehwal Agama) untuk memperkasakan para suami ini,
Inisiatif Lelaki Qawwam untuk memastikan mereka bertanggungjawab kepada keluarga.
