10 DR.06.12.2021

Timbalan Menteri Pendidikan Ini [Dato’ Dr. Mah Hang Soon]: Terima kasih.
Tuan Yang di-Pertua, Kementerian Pendidikan Malaysia (KPM) ingin memaklumkan
bahawa pada masa ini, tiada perancangan untuk menggantikan mata pelajaran
Pendidikan Moral dengan mata pelajaran Perpaduan.

Untuk maklumat Ahli Yang Berhormat, Pendidikan Moral merupakan mata
pelajaran teras untuk murid yang tidak menganut agama Islam berdasarkan Peraturan-
peraturan Pendidikan (Kurikulum Kebangsaan) 1997 seperti yang termaktub di dalam
Akta Pendidikan 1996 [Akta 550].

Pelan Pembangunan Pendidikan Malaysia (PPPM) 2013-2025 mengesyorkan
kurikulum Pendidikan Moral bagi murid bukan beragama Islam memberi lebih tumpuan
kepada pemahaman tentang nilai universal, perpaduan dan hubungan baik sesama insan.
KPM telah melaksanakan penambahbaikan secara bersepadu dengan memberi lebih
tumpuan kepada elemen perpaduan dalam aspek kurikulum, strategi pengajaran dan
pembelajaran (PdP) serta bahan sokongan.

Elemen perpaduan dalam kurikulum Pendidikan Moral diterjemahkan secara
eksplisit dan diperkembangkan melalui tema dan bidang yang khusus. Tema dan bidang
yang diajar bukan sahaja memberi tumpuan kepada kandungan tetapi dikaitkan juga
dengan construct perpaduan. Selain itu, strategi PAP seperti pembelajaran penyelesaian
masalah, pembelajaran khidmat masyarakat dan pembelajaran berasaskan projek
dilaksanakan bagi meningkatkan penerapan dan pemantapan elemen perpaduan dalam
Pendidikan Moral.

Strategi PdP ini bukan sahaja melibatkan semua warga sekolah malah turut
melibatkan masyarakat sekeliling selari dengan konsep whole of school dan whole of
society kerana perpaduan adalah tanggungjawab kita bersama.

KPM juga menghasilkan bahan sokongan untuk memantapkan amalan
perpaduan dalam kalangan murid iaitu Buku Panduan Pelaksanaan Memperkukuh
Perpaduan melalui mata pelajaran Pendidikan Islam dan Pendidikan Moral dalam
kurikulum. Buku panduan ini menjadi rujukan guru Pendidikan Moral untuk memperkukuh
perpaduan secara terancang melalui pelbagai cadangan, aktiviti PdP di dalam dan di luar
bilik darjah.

Penambahbaikan kurikulum Pendidikan Moral dilaksanakan dari semasa ke
semasa bagi menjadikan mata pelajaran tersebut relevan dengan keadaan semasa dalam
memupuk dan meningkatkan amalan perpaduan serta integrasi kaum dan etnik dalam
kalangan murid. Terima kasih.

Tuan Yang di-Pertua: Terima kasih. Yang Berhormat Batu.

Tuan P. Prabakaran [Batu]: Terima kasih Tuan Yang di-Pertua. Terima kasih
Yang Berhormat Timbalan Menteri. Bagi saya, subjek Pendidikan Moral itu agak penting
dan Yang Berhormat Timbalan Menteri kata, tidak boleh tukar nama dengan subjek
Perpaduan. Akan tetapi, saya rasa kita kena ada satu entiti ataupun platform lain bagi
pelajar-pelajar untuk memupuk perpaduan.

Macam dahulu kita ada Program Latihan Khidmat Negara yang memberi fokus
untuk memupuk perpaduan negara dan juga prinsip-prinsip ataupun nilai-nilai murni yang
lain. Akan tetapi adakah KPM ada inisiatif ataupun pelan yang akan datang untuk
membantu ataupun memupuk perpaduan antara pelajar-pelajar, terutama dalam media
sosial?

01040

Ini disebabkan baru-baru ini saya nampak apa yang berlaku dalam media sosial,
banyak perkara buruk seperti menghina agama-agama lain. Saya rasa KKMM pun tidak
memainkan peranan yang penting untuk mengatasi masalah ini. Apakah pandangan
Timbalan Menteri? Terima kasih.

Tuan Yang di-Pertua: Terima kasih.

Dato’ Dr. Mah Hang Soon: Terima kasih. Saya memang bersetuju bahawa...
