DR.06.12.2021 63

Sekarang— kita ada. Baru-baru ini kita buat bengkel, kita bincang bagaimana kita hendak
menyelesaikan perkara ini. Itu saya sebut tadi dan saya sudah nyatakan tindakan-
tindakan kerajaan supaya kita jangan kehilangan doktor pakar dan tindakan kerajaan
supaya doktor pakar sudi dan sanggup buat pengorbanan untuk pergi ke luar bandar dan
sekarang kita ada hospital kluster dan sebagainya. Kepada anak-anak kita, doktor-doktor
kontrak ini, kita sedang berfikir macam mana cara untuk mendapatkan mereka kembali ke
dalam sistem yang tetap. Dengan ada lah syarat-syarat dan pindaan-pindaannya. Saya
telah nyatakan bahawa kita ada pindaan-pindaan yang kita hendak buat. Perbincangan-
perbincangan dan saya setuju dengan Yang Berhormat Gopeng tadi yang kita perlu ada
perbincangan dengan KPT secara lebih lanjut tentang perkara-perkara yang akan kita
bawa ke hadapan. Terima kasih.

Tuan Pengerusi, saya merujuk kepada soalan daripada Yang Berhormat Kuala
Selangor iaitu tentang pembelian antiviral yang agak besar daripada Merck. Sebagaimana
Yang Berhormat sedia maklum, KKM telah mengumumkan akan membeli ubat antiviral
molnupiravir keluaran syarikat Merck, Sharp and Dohme (MSD). Cadangan pembelian
tersebut adalah kerana pada masa itu hanya ubat molnupiravir sahaja yang telah
diumumkan oleh UK Medicines and Health Products Regulatory Agency (MHRA), dengan
izin sebagai ubat antiviral khusus untuk rawatan proses memuktamadkan perjanjian
sebenar dengan syarikat MSD.

Walau bagaimanapun dengan perkembangan terkini apabila syarikat
AstraZeneca dan Pfizer telah mengeluarkan ubat khusus untuk rawatan COVID-19, KKM
akan menyelaraskan semula keperluan pembelian tersebut dan menyesuaikan semual
pembelian ubat-ubatan bagi rawatan pesakit COVID-19 mengikut jumlah peruntukan yang
diluluskan oleh kerajaan iaitu sebanyak RM172 juta.

Yang Berhormat Kuala Selangor ada bertanya tentang emolumen kakitangan
kontrak RM2 bilion untuk sektor dan bidang apa. Sebenarnya, peruntukan sebanyak RM2
billion di bawah program khusus adalah bertujuan untuk meneruskan pelantikan secara
kontrak lebih 49,000 pegawai di KKM merangkumi skim perkhidmatan berikut;

(i) Pegawai Perubatan, Pegawai Pergigian dan Farmasi;
(ii) Anggota Sains Kesihatan Bersekutu dan paramedik dan;
(iii) Kaunselor yang diambil secara pembelian perkhidmatan

(Contract of Service).

Pelantikan ini bagi memenuhi keperluan perkhidmatan antara sektor perubatan
dan juga kesihatan awam.

Tuan Pengerusi, saya merujuk kepada soalan daripada Yang Berhormat Tebrau...
[Disampuk]

Datuk Seri Dr. Haji Dzulkefly bin Ahmad [Kuala Selangor]: Yang Berhormat
Timbalan Menteri. Saya bertanya tentang perkara-perkara yang lain. Tadi itu jawapan
sangat baik saya dengar sebentar tadi. Pembelian antiviral drug itu jangan hanya
dilonggokkan atau hanya di atas molnupiravir sahaja daripada Merck. Itu sangat baik,
polisi yang seperti itu. Namun, persoalan saya yang saya bangkitkan adalah peruntukan
kepada Butiran 022600 — Perubatan Respiratori itu, atau di mana pun ia persoalan long
COVID-19 itu sangat penting. Jangan tinggalkan soalan itu, sebab itu adalah sangat
penting. Kalau kita ambil NHS UK, mereka membina 80 clinics untuk tangani persoalan
long COVID-19 dan long COVID-19 ini bukan sahaja satu yang bersifat respiratory
medicine tetapi semuanya, cardiovascular termasuk juga mental health, dementia kalau
orang tua dan anak-anak there is a cognitive impairment juga. Jadi, saya hendak perkara
ini dijawab juga begitu. Boleh Yang Berhormat Timbalan Menteri? Bagi yang lain tadi saya
terima atas penjelasan-penjelasan yang dibuat.

Dato’ Dr. Haji Noor Azmi bin Ghazali: Terima kasih Yang Berhormat Kuala
Selangor. Saya juga setuju bahawa soalan itu soalan yang penting untuk dijawab
sebenarnya. Akan tetapi secara detilnya saya tidak ada di sini dan saya bersedia untuk
memberikan jawapan secara bertulis kepada Yang Berhormat Kuala Selangor nanti.
