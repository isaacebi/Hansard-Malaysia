DR.06.12.2021 51

Begitu juga dengan kuarters kakitangan yang sangat uzur dan perlu dinaik taraf,
sama ada untuk kekal menjadi kuarters atau ditukar fungsi, yang boleh digunakan untuk
keperluan-keperluan lain. Begitu juga dengan sistem iQMS untuk memudahkan panggilan
pesakit juga perlu dinaik taraf di Jabatan Farmasi, Jabatan Pesakit Luar dan Jabatan
Kecemasan.

Seterusnya, saya merujuk kepada Butiran 030000 — Kesihatan Awam. Baru-baru
ini, Persatuan Pengguna Pulau Pinang membangkitkan isu yang begitu menggusarkan
sebilangan rakyat Malaysia, khususnya pengguna insurans kesihatan, berkaitan dengan
premium insurans kesihatan yang melambung tinggi dalam tempoh beberapa tahun.
Siasatan mendapati situasi ini berlaku akibat peningkatan bayaran perubatan yang
dikenakan oleh hospital swasta.

Kos penjagaan hospital swasta merupakan salah satu alasan utama bagi
peningkatan premium insurans kesihatan. Menurut tinjauan global mengenai trend
perubatan pada tahun 2019, Malaysia berada pada peringkat antara yang tertinggi di Asia
Tenggara dalam bentuk kos perubatan.

Akan sampai masanya apabila orang ramai tidak lagi mampu untuk membayar
insurans kesihatan dan pemegang polisi sedia ada mungkin membiarkan polisi mereka
luput. Saya mencadangkan agar KKM bersama dengan Kementerian Kewangan dan
Bank Negara Malaysia yang menguruskan hal berkaitan dengan premium insurans ini
untuk melihat isu ini dengan lebih dekat bagi memberi satu penjelasan yang baik dan
keputusan yang baik untuk kesihatan seluruh rakyat.

Seterusnya, Butiran 030300 — Kawalan Penyakit. Menghasilkan sendiri vaksin
COVID-19 adalah diyakini antara jalan paling baik ke arah mengekang penularan wabak
yang telah meragut jutaan nyawa di seluruh dunia serta mengakibatkan pelbagai sektor
sama ada ekonomi, pendidikan, pelancongan dan perubatan menjadi lumpuh.

Langkah segera ke arah itu perlu dilakukan memandangkan wujud pelbagai
masalah berkaitan dengan perolehan stok bekalan selain terpaksa membayar kos yang
tinggi bagi mendapatkan keperluan bekalan tersebut. Saya memohon kementerian
menyatakan adakah sudah ada usaha ke arah pembangunan vaksin COVID-19 di
Malaysia? Dimaklumkan bahawa sudah pun bermula proses ini. Jadi, saya ingin
memohon daripada segi jadual ataupun time frame ketika mana kita juga sudah bersedia
menggunakan vaksin tersendiri.

Terakhir, saya ingin membangkitkan bantahan daripada Kesatuan Perkhidmatan
Perguruan Kebangsaan (NUTP) terhadap pelaksanaan ujian saringan COVID-19 kepada
murid sekolah rendah iaitu mengarahkan guru-guru melakukan ujian tanpa dibekalkan
peralatan PPE. la adalah satu tindakan yang berbahaya dan mendatangkan risiko yang
tinggi kepada mereka. Saya memohon supaya pihak kementerian mengambil tindakan
segera agar isu ini dapat diatasi. Tuan Pengerusi, terima kasih.

Tuan Pengerusi [Dato’ Sri Azalina Othman Said]: Terima kasih, Yang
Berhormat Sik. Yang Berhormat Gopeng. Yang Berhormat Gopeng ada? Tidak ada. Yang
Berhormat Setiu. Yang Berhormat Setiu? Yang Berhormat Setiu tidak ada? Ada.

2.55 ptg.

Tuan Shaharizukirnain bin Abd Kadir [Setiu]: Setiu ada. Assalamualaikum
warahmatullahi wabarakatuh. Alhamdulillahi rabbil 'alamin, wassalatu wassalamu ala
asrafil ambiya iwal mursalin, wa ‘ala alihi wasahbihi ajma'in.

Tuan Pengerusi, Butiran 022700 — Psikiatri dan Kesihatan Mental. Pasca
pandemik COVID-19 benar-benar meninggalkan impak negatif kepada kesihatan mental
rakyat. Peningkatan kes penderaan domestik, kecelaruan mental serta kes bunuh diri
pada saat ini amat membimbangkan. Konsep bunuh diri didakwa menular berdasarkan
fenomena yang dikenali sebagai peniruan ataupun Werther effect. Aksi-aksi berkaitan
dengan bunuh diri sering kali disajikan sejak akhir-akhir ini yang secara langsung memberi
impak negatif kepada penerima maklumat yang sedang mengalami kecelaruan dan
masalah mental.
