32 DR.06.12.2021

11.57 pg.

Tuan Sabri bin Azit [Jerai]: Assalamualaikum warahmatullahi wabarakatuh dan
salam sejahtera. Terima kasih Tuan Pengerusi kerana memberi peluang kepada saya
untuk menyertai sesi perbahasan Kementerian Kesihatan Malaysia.

Saya mulakan dengan P.42 Butiran 00201 — Perkhidmatan Kesihatan Luar
Bandar. Sehingga kini masih belum wujud klinik kesihatan yang merangkumi
perkhidmatan Unit Pesakit Luar serta ibu dan anak kecuali di Mukim Sala Besar dan
Mukim Sungai Daun dalam Parlimen Jerai. Manakala, klinik ibu dan anak hanya di
Kampung Ruat.

Semua pesakit penyakit kronik Unit Pesakit Luar terpaksa mendapatkan rawatan
di Hospital Yan. Namun begitu, disebabkan pandemik COVID-19 pihak pengurusan
hospital telah menutup Unit Pesakit Luar. Pesakit di Mukim Yan terpaksa menerima
rawatan di Klinik Sungai Limau Dalam, Mukim Sungai Daun yang serba kekurangan.
Sehingga kini, belum wujud klinik kesihatan di Mukim Yan.

Pejabat Kesihatan Daerah Yan berharap Klinik Kesihatan Yang dapat dibina
merangkumi perkhidmatan unit kesihatan pesakit luar, ibu dan anak bagi memberikan
keselesaan kepada penduduk Yan dalam Parlimen Jerai.

Perkara kedua, B.40 Butiran 080800 — Perolehan Aset/Harta Modal/Kenderaan.
Saya ingin menyentuh perihal kenderaan di Hospital Yan yang agak daif dan sudah tidak
selamat untuk digunakan. Terdapat juga kenderaan yang sudah lupus tarikh tetapi masih
lagi digunakan ekoran kenderaan tidak mencukupi. Kenderaan bukan ambulans yang
telah dilupuskan pada lima tahun lepas, namun begitu ia masih belum digantikan. Jika
tidak dapat membekalkan kenderaan baharu, kita minta untuk gantikan sahaja kenderaan
yang telah dilupuskan.

Seterusnya, perkara terakhir Butiran 00300 — Kemudahan Hospital. Kita
mencadangkan untuk membina bangunan baharu satu tingkat untuk Unit Pemulihan Cara
Kerja di hospital yang bernilai RM2.5 juta.

01200

Pembinaan bangunan ini bertujuan mewujudkan ruang rawatan dan ruang kerja
yang selamat untuk pesakit dan juga staf. Selain itu juga kita bercadang untuk
mewujudkan satu ruang yang selamat untuk penyimpanan dokumen dan rekod pesakit.
Hospital Yan terletak sejauh 40 kilometer dari Hospital Sultanah Bahiyah, Alor Setar dan
42 kilometer dari Hospital Sultan Abdul Halim, Sungai Petani. Hospital Yan mula dibuka
pada 2 Februari 1992 untuk memberi perkhidmatan kepada penduduk Daerah Yan yang
berjumlah seramai 74 ribu orang.

Hospital Yan merupakan hospital tanpa pakar yang memberi perkhidmatan
pesakit luar dan pesakit dalam. Keluasannya hanya 4.62 meter persegi dan ia ada satu
ruang sahaja, di mana tiada bilik berasingan untuk aktiviti rawatan pesakit, penyimpanan
rekod pesakit, bilik penyimpanan alat rawatan dan bilik pejabat staf.

Jadi kita di Parlimen Jerai sangat berhasrat sekiranya pihak kementerian menilai
sedikit sebanyak berkaitan cadangan ini. Sekian Tuan Pengerusi, terima kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Jerai. Seterusnya saya jemput Yang Berhormat Kota Belud.

12.01 tgh.

Puan Isnaraissah Munirah binti Majilis @ Fakharudy [Kota Belud]: Terima
kasih Tuan Pengerusi. Saya terus kepada Butiran 010200 — Sumber Manusia.
Dimaklumkan bahawa Sarawak memerlukan seramai 1,800 pakar perubatan dalam
pelbagai bidang di hospital kerajaan. Akan tetapi, ketika ini hanya 532 orang sahaja yang
ditempatkan di wilayah itu.

Justeru saya ingin bertanya, berapakah jumlah pakar di Sabah pula berbanding
jumlah keperluan sebenar doktor pakar? Kementerian juga memaklumkan bahawa faktor
