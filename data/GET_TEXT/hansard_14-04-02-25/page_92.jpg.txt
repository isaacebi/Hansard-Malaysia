82 DR.06.12.2021

digunakan akan membawa manfaat kepada rakyat. PeKT ini jelas merupakan perkakas
politik yang telah disalah gunakan untuk menjaga kepentingan mantan Menteri. Dengan
ini, saya menyeru supaya wang RM8.6 juta ini jangan terus dihapuskan sebegitu tetapi
pindahkan kepada agensi kerajaan yang lebih penting seperti bomba dan penyelamat
supaya mereka dapat melengkapkan kelengkapan mereka.

Perkara kedua yang ingin saya sentuh adalah, saya ingin minta penjelasan
daripada Yang Berhormat Menteri tentang penurunan Peruntukan Mengurus dan
peningkatan Peruntukan Pembangunan yang begitu ketara dalam belanjawan KPKT
2022.

Saya ambil contoh Peruntukan Mengurus telah menurun sebanyak 45 peratus
dari RM3.23 bilion kepada RM1.78 bilion. Peruntukan Pembangunan pula meningkat
secara mendadak kepada 63 peratus daripada RM2.14 bilion kepada RM3.48 bilion. Pada
tahun ini, saya difahamkan bahawa KPKT telah diminta untuk membuat klasifikasi semula
dan Peruntukan Mengurus sebanyak RM1.422  bilion, Peruntukan Mengurus
diklasifikasikan semula sebagai Peruntukan Pembangunan. Saya ingin tanya, apakah
sebab pengklasifikasian semula ini dan adakah ini merupakan sebahagian daripada
creative accounting.

Saya bagi contoh Butiran 00500 — Pengurusan Sisa Pepejal. Terdapat satu
lonjakan yang begitu besar dari RM72 juta kepada RM1.5 bilion. Adakah ini juga
sebahagian daripada creative accounting. Ini adalah soalan yang saya ingin tujukan
kepada Menteri.

Perkara ketiga yang saya ingin sentuh adalah Butiran 030500 — Perbadanan
PR1MA Malaysia (PR1MA). Saya ingin tanya kenapa peruntukan PR1MA ini dari RM20
juta diturunkan sangat drastik kepada kosong. Apakah sebabnya penurunan ini? Sebelum
ini 32 projek PRIMA telah dibatalkan. Daripada 32 projek itu, 17 projek sudah diberi
pampasan sebanyak RM172 juta. Ada 15 projek lagi yang sedang dalam proses
rundingan.

Apakah rasionalnya kerajaan memotong peruntukan PR1MA pada waktu ini? Di
mana ada 15 projek lagi yang terbatal yang masih dalam rundingan pampasan itu. Adakah
sebab pemotongan peruntukan PR1MA ini, saya juga mendapati bahawa sasaran
peratusan rumah mampu milik yang disediakan oleh kementerian telah dikurangkan dari
29 peratus pada tahun 2021 kepada 10 peratus pada tahun depan. Inilah soalan yang saya
ingin tanya.

Soalan yang keempat, Butiran 02101 — Pembangunan Taman Awam, Butiran
02102 — Pembangunan Landskap, Butiran 02104 — Penyelidikan dan Pemuliharaan
Landskap hingga Butiran 02105 — Pengurusan Landskap, Landskap Negara. Landskap
Negara saya dapati bahawa pada dalam Belanjawan 2022 ini satu lonjakan yang amat
ketara iaitu dari RM41 juta kepada 2021 kepada RM86 juta lebih daripada seratus peratus
lonjakan itu.

Saya hendak tanya, dalam era pasca COVID-19 ini bagaimana penambahan
peruntukan di Landskap Negara ini boleh membantu negara kita dalam keadaan ini. Saya
rasa kementerian patut banyakan pembinaan perumahan, banyakan pelaburan dalam
agensi-agensi penting, barisan hadapan seperti bomba dan penyelamat. Akan tetapi,
bukan banyak kan peruntukan dalam Landskap Negara.

Perkara terakhir yang saya ingin sentuh adalah Butiran 00100 — Projek Kecil di
Kawasan Pihak Berkuasa Tempatan. Pada tahun 2020 itu, projek-projek kecil hanya
berjumlah RM27 juta. Pada tahun 2021, sebanyak satu lonjakan besar sebanyak RM347
juta iaitu 11 kali ganda. Tahun depan pula, ada satu lagi lonjakan daripada RM347 juta
kepada RM4371 juta iaitu lonjakan sebanyak 24 peratus.

[Timbalan Yang di-Pertua (Dato' Mohd Rashid Hasnon) mempengerusikan
Jawatankuasa]
