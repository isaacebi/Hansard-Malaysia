48 DR.06.12.2021

Namun begitu, bilakah perancangan pihak kerajaan untuk memuktamadkan
doktor kontrak ini kepada doktor tetap? Saya ingin menanyakan berapakah jumlah doktor
kontrak yang masih belum berstatus tetap dan jangkaan akan diserapkan ke jawatan tetap
pada tahun hadapan. Apa tindakan kerajaan menangani kempen ‘Exit KKM’, dan apa
tindakan kerajaan terhadap pemberhentian 500 orang doktor kontrak seperti yang
dilaporkan oleh pihak media?

Tuan Pengerusi, Kepala P.42 Butiran 020200 — Pengurusan Hospital. Saya ingin
merujuk kepada Hospital Sultan Ismail Petra Kuala Krai yang merupakan hospital utama
bagi penduduk Kelantan selatan iaitu penduduk dari Machang, Tanah Merah, Jeli, Gua
Musang dan sudah semestinya dari Kuala Krai sendiri. Saya mohon kepakaran Hospital
Sultan Ismail Petra ini ditambah terutama untuk bidang yang berkepentingan ramai
misalnya pakar jantung, paru-paru, buah pinggang dan sebagainya.

01440

Jarak yang jauh untuk ke Hospital Raja Perempuan Zainab II di Kota Bharu
terutamanya untuk penduduk di sebelah Kelantan selatan, menyebabkan mereka tidak
hadir untuk temu janji. Oleh itu saya sangat berharap, Hospital Sultan Ismail Petra ini
dijadikan hospital yang utama untuk penduduk Kelantan selatan.

Untuk butiran yang sama juga Tuan Pengerusi, saya ingin memohon untuk
menaik taraf kemudahan kesihatan di Klinik Kesihatan Dabong bagi menampung
keperluan masyarakat setempat yang kian bertambah. Pembangunan pesat dan
pertambahan penduduk amat memerlukan kemudahan kesihatan yang baharu,
mencukupi dan tentunya selesa. Klinik yang terletak 82 kilometer dari hospital terdekat ini,
tidak mempunyai perkhidmatan x-ray yang mana menyukarkan pesakit untuk
mendapatkan perkhidmatan ini kerana terpaksa menempuh perjalanan yang jauh melalui
jalan yang berbukit.

Saya juga ingin memohon pihak kementerian menaik taraf tempat pengurusan
COVID-19 seperti pertama, kaunter demam. Kedua, kaunter pengambilan sampel. Ketiga,
kaunter pemeriksaan kes COVID-19. Keempat, kaunter pemakaian gelang dan juga surat
kuarantin. Kebanyakannya dibina di bawah khemah dengan hanya menggunakan kipas.
Ini tentunya tidak lagi sesuai dan tidak memberikan keselesaan terutamanya untuk
petugas KKM yang terpaksa memakai PPE yang lengkap. Keperluan untuk menaik taraf
ini sangat penting kerana COVID-19 pastinya akan berterusan melihat kepada mutasi-
mutasi baharu yang wujud ini.

Tuan Pengerusi, Kepala P.42 Butiran 010600 — Pengurusan Maklumat. Kehadiran
COVID-19 pada zaman media sosial ini menjadikan pertembungan antara golongan
antivaksin yang menyebabkan timbul kekeliruan dalam kalangan masyarakat. Saya
memohon kerajaan mempergiatkan usaha menangani kempen golongan ini terutamanya
di media sosial agar penyampaian yang lebih kemas dan tepat.

Saya ingin menanyakan, berapa orang yang masih belum mengambil suntikan
vaksin dalam kalangan yang dikenal pasti sebagai antivaksin? Apakah langkah yang akan
diambil oleh pihak kementerian untuk menyelesaikan masalah tersebut? Adakah
golongan antivaksin ini menyebabkan negara kita masih belum boleh menjadikan COVID-
19 sebagai endemik dan bukannya pandemik?

Tuan Pengerusi, Kepala P.42 Butiran 030300 — Kawalan Penyakit. Saya ingin
menanyakan, adakah kerajaan bercadang untuk tidak lagi mengenakan perintah kuarantin
kepada mereka yang pulang dari luar negara, termasuk mereka yang menunaikan umrah
seperti mana tujuh hari sekarang dengan syarat mereka yang pulang itu negatif COVID-
19?

Seterusnya Tuan Pengerusi ialah Kepala P.42 Butiran 070000 — Keselamatan
dan Kualiti Makanan. Adakah pihak kementerian sedar tentang ketidakcukupan Penolong
Pegawai Penyediaan Makanan di Hospital Tengku Anis, Pasir Puteh, Hospital Machang
dan Hospital Jeli? Saya difahamkan terdapat hanya seorang pegawai di setiap hospital
yang saya sebutkan. Apakah perancangan pihak kementerian untuk menyelesaikan
masalah ini secepat mungkin?
