DR.06.12.2021 45

Tuan Pengerusi [Dato' Mohd Rashid Hasnon]: Terima kasih Yang Berhormat
Papar. Sekarang saya menjemput Yang Berhormat Dungun. Harap tepat pukul 1, boleh
berhenti untuk kita break. Sila Yang Berhormat.

12.56tgh.

Tuan Haji Wan Hassan bin Mohd Ramli [Dungun]: Assalamualaikum
warahmatullahi wabarakatuh. Terima kasih Tuan Pengerusi.

Saya terus ke Butiran 010200 — Sumber Manusia. Saya dimaklumkan bahawa
Unit Sokongan Jurupulih Perubatan Fisioterapi di hospital memerlukan penambahan
perjawatan yang sangat kritikal kerana pada waktu ini mereka telah dibebani oleh bilangan
pesakit yang ramai bagi seorang fisioterapi terutamanya di hospital-hospital besar iaitu
seorang jurupulih perubatan fisioterapi perlu memberi rawatan kepada purata 30 orang
pesakit pada waktu ini.

Adakah kementerian akan menambah bilangan perjawatan fisioterapi ini dalam
masa terdekat?

Kedua, begitu juga difahamkan bahawa banyak Petunjuk Prestasi Utama (KPI)
telah diletakkan di Unit Sokongan Hospital tanpa sebarang justifikasi yang rasional
sehingga membebankan mereka dalam menjalankan tugas hakiki mereka dalam merawat
pesakit? Apakah outcome dari KPI yang banyak ini dan apakah tindakan kementerian
dalam hal ini?

Ketiga, banyak di kalangan staf yang Gred 32 atau 36 sudah lama memperoleh
ijazah namun proses untuk menaikkan mereka ke Gred 41 mengambil masa yang terlalu
lama. Apakah tindakan kementerian dalam mempercepatkan proses kenaikan gred ini?

Keempat, adakah tempoh Doktor Gred 41 yang telah disambung kontrak-kontrak
baru-baru ini akan disambung lagi selepas tamat empat tahun nanti?

Seterusnya Butiran 010300 — Kewangan. Saya difahamkan Elaun Kritikal kepada
jurupulih fisioterapi, jurupulih cara kerja dan ahli farmasi tidak diberi walaupun perjawatan
seperti jururawat sudah lama menikmati elaun ini sedangkan risiko terdedah kepada
jangkitan dan penyakit adalah sama?

Apakah kementerian akan memberi Elaun Kritikal juga kepada jurupulih
fisioterapi, jurupulih cara kerja dan ahli farmasi?

Butiran 010400 — Pengurusan Latihan. Saya mendapat maklum bahawa
peruntukan kewangan bagi kursus-kursus tidak mencukupi bagi kakitangan hospital pada
waktu ini sehingga menyebabkan kualiti kursus-kursus ini terganggu. Adakah kementerian
akan menambah peruntukan kursus-kursus ini pada tahun 2022?

Butiran 020300 — Rawatan Kecemasan dan Pesakit Luar. Sehingga kini, pesakit
luar masih perlu menunggu sehingga lebih dari setengah jam untuk menerima
perkhidmatan di klinik pakar apatah lagi kalau masa menunggu di hospital-hospital awam
termasuk di Hospital Dungun.

Pohon penjelasan kementerian kepada penyelesaian bagi masalah yang sangat
membebankan pesakit melibatkan masa menunggu yang lama?

Seterusnya ialah Butiran 00300 — Kemudahan Hospital. Saya dimaklumkan
bahawa peralatan-peralatan digunakan di wad dan unit di hospital yang telah rosak
mengambil masa yang lama untuk boleh digunakan semula.

Apakah tindakan kementerian dalam mengurangkan kerenah birokrasi dalam
menggantikan peralatan ini secepat mungkin?

Butiran 00400 — Hospital Baru yang masih dalam pembinaan ialah Hospital
Dungun. Saya pohon bolehkah diberi masa tempoh siap sepenuhnya dan boleh
digunakan untuk kepentingan rakyat Dungun?
