20 DR.06.12.2021

Prihatin terhadap kelangsungan hidup pelajar yang sedang menjalani latihan
industri serta sebagai langkah penambahbaikan, kerajaan telah mula membayar elaun
sebanyak RM900 sebulan pada pelajar yang menjalani latihan industri di sektor awam.

Kementerian ini sentiasa menggalakkan dan menyokong syarikat serta industri
untuk menerima pelajar semasa tempoh pelaksanaan latihan industri. Ini bukan sahaja
dapat memberi peluang kepada pelajar untuk menimba pengalaman dalam persekitaran
kerja yang sebenar dan mengasah kemahiran mereka ke dalam bidang pengajian, malah
turut membantu syarikat dalam mengenal pasti bakat yang boleh diambil bekerja selepas
tempoh latihan industri tersebut tamat.

Dalam hubungan ini, kerajaan melalui Belanjawan 2022 yang dibentang pada 29
Oktober 2021 yang baru lalu, menyeru pihak swasta untuk turut serta membayar elaun
sekurang-kurangnya RM900 sebulan kepada pelajar yang menjalani latihan industri di
syarikat ataupun organisasi mereka. Dalam belanjawan yang sama juga, kerajaan
bersetuju untuk memberikan insentif kepada majikan yang menggaji perantis graduan
berusia 18 tahun sehingga 30 tahun sebanyak RM900 sebulan bagi tempoh enam bulan.

Selain itu, pendekatan latihan industri yang berstruktur seperti Program 2u2i,
Work-Based Learning (WBL) dan Structured Internship Programme (SIP) merupakan
antara mekanisme inovatif lain yang dilaksanakan oleh KPT dalam menangani masalah
elaun pelajar semasa tempoh latihan industri. la dapat dicapai melalui persetujuan dan
kepentingan bersama ataupun mutual interest dengan izin, yang terjalin antara pihak ITP
dengan syarikat menerusi memorandum persetujuan yang menyatakan dengan jelas
peranan, fungsi, tanggungjawab bersama yang dipersetujui termasuklah penetapan elaun
tersebut. Terima kasih Tuan Yang di-Pertua.

Tuan Yang di-Pertua: Silakan Yang Berhormat Sri Gading.

Datuk Dr. Shahruddin bin Md Salleh [Sri Gading]: Tuan Yang di-Pertua, terima
kasih kepada Yang Berhormat Menteri. Elaun sebanyak RM900 yang diberikan kepada
pelajar memanglah terlalu rendah. Akan tetapi, yang lebih menyedihkan lagi ialah ada
syarikat-syarikat yang mengambi pelajar sebagai latihan industri (internship) yang tidak
pun memberikan sebarang elaun kepada pelajar ini, menjadi buruh paksa.

Jadi, apakah langkah-langkah kementerian memantau perkara ini dan seperkara
lagi ialah apakah strategi kementerian untuk hendak pastikan bahawa pelajar kita ini
mendapat kemahiran tinggi, contohnya dengan menghantar pelajar-pelajar kita untuk
mendapat latihan industri di luar negara sebagaimana yang dilakukan oleh universiti-
universiti luar negara. Terima kasih.

Tuan Yang di-Pertua: Terima kasih.

Datuk Seri Dr. Noraini binti Ahmad: Terima kasih Yang Berhormat atas
keprihatinan Yang Berhormat terhadap kebajikan pelajar yang menjalani latihan industri
berkenaan.

Untuk makluman Yang Berhormat, kementerian juga memang sangat prihatin
terutamanya apabila perkara berkaitan dengan latihan industri termasuk juga dalam isu-
isu ada sebelum ini pernah dibangkitkan oleh Yang Berhormat Muar mengenai latihan
industri. Oleh sebab itulah, kementerian telah membuat beberapa kali sesi libat urus
bersama dengan MPPK, kesatuan pelajar dan pihak-pihak berkepentingan, terutamanya
daripada pelajar-pelajar.

Mereka menyuarakan isu yang sama seperti yang dinyatakan oleh Yang
Berhormat dan untuk makluman Dewan juga, ini merupakan salah satu daripada enam
perkara yang dicadangkan, yang telah dibawa ke Yang Amat Berhormat Perdana Menteri.
Dalam hal ini, Kementerian Kewangan— ada satu hari, Kementerian Kewangan ada
membuat sesi libat urus bersama kementerian dan kami di kementerian telah membawa
isu-isu yang telah dibangkitkan oleh pelajar terutamanya mengenai elaun LI dan
sebagainya ke peringkat Kementerian Kewangan.

Seperti saya nyatakan tadi, alhamdulillah kerajaan melalui pembentangan Bajet
2022 telah bersetuju agar LI ini dilaksanakan, diteruskan di bawah agensi kerajaan dan
