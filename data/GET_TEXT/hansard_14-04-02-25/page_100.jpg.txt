90 DR.06.12.2021

berdasarkan pengiraan gandaan median 3.0 yang dilaksanakan bagi mengukur tahap
kemampuan pemilikan harga rumah oleh rakyat Malaysia. Oleh itu, saya mohon penelitian
kementerian terhadap perkara ini.

Seterusnya Tuan Pengerusi, Butiran 030100 — Bomba dan Penyelamat. Saya
ingin mengetahui, apakah ada inovasi yang dilaksanakan oleh Jabatan Bomba dan
Penyelamat dalam menghadapi suasana penyelamatan secara norma baharu? Apakah
perubahan terhadap prosedur penyelamatan selamat yang dilaksanakan memandangkan
negara akan beralih ke fasa endemik kelak?

Sebelum ini, terdapat kes anggota Balai Bomba dan Penyelamat Tawas yang
diserang ketika sedang memadamkan kebakaran. Apakah ada siasatan yang dijalankan
terhadap kes berkenaan serta langkah bagi mengelakkan insiden yang sama berulang
pada masa akan datang? Terima kasih, Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Tumpat. Seterusnya, saya jemput Yang Berhormat Papar.

5.34 ptg.

Tuan Haji Ahmad bin Hassan [Papar]: Terima kasih Tuan Pengerusi.
Assalamualaikum warahmatullahi wabarakatuh. Da jia hao... [Tidak jelas]

Tuan Pengerusi, Maksud Bekalan 43 dan Maksud Pembangunan 43, bagi Kod
40000 — Pemberian dan Kenaan Bayaran Tetap dan Kod 30000 — Aset. Saya mohon
penjelasan berkenaan dengan peruntukan keseluruhan bagi perbelanjaan di bawah
butiran ini yang menunjukkan pengurangan kira-kira RM1.5 bilion.

Kedua, mengapakah berlakunya pengurangan hampir separuh perbelanjaan bagi
pemberian dan kenaan bayaran tetap di bawah perbelanjaan pembangunan dan berlaku
pula peningkatan mendadak bagi pembelian aset sebanyak RM1.8 bilion? Saya mohon
dua perkara ini dijelaskan serta diperincikan.

B.43 bagi Butiran 030100 — Bomba dan Penyelamat dan P.43 bagi Butiran 30002
— Pembinaan Bangunan JBPM di Sabah. Saya ucapkan terima kasih kepada kerajaan
kerana menaikkan peruntukan bagi Jabatan Bomba dan Penyelamat sebanyak RM30 juta
di bawah OE dan peningkatan sebanyak RM50 juta di bawah DE. Peningkatan ini
sememangnya perlu memandangkan jasa dan peranan mereka cukup besar kepada
rakyat Malaysia dan rakyat Papar, khususnya. Mereka ini membuat bermacam-macam
kerja, bukan sahaja memadam api.

Tuan Pengerusi, peruntukan sebanyak RM15,900,000 bagi pembinaan bangunan
JBPM di Sabah, saya mohon kerajaan menyatakan adakah terdapat perancangan untuk
membina balai bomba kategori E di kawasan luar bandar dan pedalaman di Sabah,
khususnya di Parlimen Papar kerana luasnya kawasan P.175 Papar yang perlu bomba
pantau.

Saya juga ingin tahu persediaan perkhidmatan logistik dan operasi penyelamat
yang dirancang oleh JBPM di Sabah bagi menghadapi musim tengkujuh dan perubahan
cuaca yang tidak menentu. Adakah aset-aset kakitangan mencukupi untuk kerja-kerja
yang mencabar ini?

Seterusnya, B.43 Butiran 030500 — Perbadanan PR1MA Malaysia (PR1MA).
Saya memohon penjelasan mengapakah tiada peruntukan bagi PR1MA pada tahun ini?
Apakah masalahnya? Adakah rumah PR1MA tidak mendapat sambutan daripada rakyat
Malaysia? Terdapat satu projek PR1MA di Parlimen Papar iaitu Kinarut South. Saya
mohon status terkini projek ini dan bagaimanakah sambutannya?

Maksud B.43 pada Butiran 04000 — Program Pembasmian Kemiskinan Bandar.
Tuan Pengerusi, diperuntukkan sebanyak RM57,699,000 bagi tahun hadapan. Walaupun
berlaku kenaikan berbanding tahun ini, yang menjadi persoalan kepada saya ialah apakah
jenis dan bentuk-bentuk bantuan yang diberi? Bantuan ini melibatkan seluruh negara,
bandar-bandar di setiap negeri dan wilayah di Malaysia.
