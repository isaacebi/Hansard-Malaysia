DR.06.12.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Isnin, 6 Disember 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

1. Tuan Nik Mohamad Abduh bin Nik Abdul Aziz [Bachok] minta Menteri Kanan
Pendidikan menyatakan sejauh mana Program Pemerkasaan Pelaksanaan Kurikulum
(KPMPerkasaKU) bagi memperkukuhkan numerasi dan literasi memberikan tumpuan
kepada kawasan luar bandar dan pedalaman.

Timbalan Menteri Pendidikan | [Dato' Dr. Mah Hang Soon]: Terima kasih. Tuan
Yang di-Pertua, untuk makluman Ahli Yang Berhormat, Kementerian Pendidikan Malaysia
(KPM) sentiasa berusaha untuk memastikan pendidikan murid, terutamanya dalam aspek
literasi dan numerasi diberikan keutamaan. Kemahiran membaca, menulis dan mengira
(3M) merupakan aspek yang diberi penekanan dalam pendidikan murid di Tahap 1 iaitu
Tahun 1, 2 dan 3.

KPM telah melaksanakan Program Pemulihan Khas untuk murid sekolah rendah
yang menghadapi masalah menguasai kemahiran asas 3M. Guru pemulihan dengan
kerjasama guru mata pelajaran Bahasa Melayu dan Matematik memberi bimbingan yang
bersesuaian kepada murid sehingga mereka mendapat atau dapat menguasai kemahiran
asas 3M.

KPM juga memperkenalkan Program Literasi dan Numerasi Sekolah Rendah
(PlaN) untuk memastikan murid sekolah rendah menguasai sekurang-kurangnya tahap
penguasaan 3 dalam Bahasa Melayu, Bahasa Inggeris dan Matematik.

Pelaksanaan PlaN adalah sebagai program sokongan pengajaran dan
pembelajaran (PdP) yang menyeluruh untuk membantu memantapkan kemahiran 3M.
Bermula September 2021, KPM telah melaksanakan Program Pemerkasaan Pelaksanaan
Kurikulum (KPMPerkasaKU). Salah satu aspek yang diberi penekanan dalam program ini
ialah pemugaran literasi dan numerasi.

Penekanan juga diberikan kepada penglibatan ibu bapa dalam menyokong
pelaksanaan PdP. Program ini dirangka bagi memastikan murid menguasai kemahiran
asas literasi dan numerasi melalui PAP secara bersemuka atau PdPR yang bersesuaian
dengan tahap keupayaan murid untuk mengikuti pembelajaran seterusnya.

Pada masa ini, murid Tahap 1 yang telah dikenal pasti di sekolah rendah kawasan
bandar, luar bandar dan pedalaman dibekalkan dengan modul asas literasi dan modul
asas numerasi bagi mempertingkatkan penguasaan 3M mereka. KPM yakin langkah
strategik yang dilaksanakan ini dapat memastikan murid menguasai kemahiran asas
literasi dan numerasi dalam keadaan yang selamat dan mendapat akses kepada
pembelajaran yang berkualiti. Terima kasih.

Tuan Yang di-Pertua: Terima kasih. Silakan Yang Berhormat Bachok.
