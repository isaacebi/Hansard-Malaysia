94 DR.06.12.2021

Yang Berhormat Tuan Pengerusi, Yang Berhormat Pulai menimbulkan masalah
pembuangan sisa pepejal di atas tanah hampir berlarutan 10 tahun. Untuk makluman
Yang Berhormat, pihak SWCorp sentiasa memantau pembuangan sampah haram di
Johor. Setakat ini operasi sampah haram yang dilaksanakan sehingga 31 Oktober 2021
adalah 673 operasi dan kes pendakwaan mahkamah sebanyak 27 kes. Maknanya kita
ambil tindakan termasuk pendakwaan mahkamah.

Daripada aspek kesihatan awam, pihak SWCorp akan memastikan tiada pihak
yang akan mengambil kesempatan untuk membuang sisa secara haram di tanah Bukit
Kempas bagi mengurangkan kesan bau dan pembebasan gas metana kepada penduduk
sekitar Taman Bukit Kempas.

Saya ucapkan terima kasih banyak kepada Yang Berhormat atas keprihatinan
kerana turun padang dan insya-Allah saya berjanji, saya akan cuba turun padang bersama
Yang Berhormat untuk kita pastikan isu ini tidak terus menimpa masyarakat setempat.

Isu kedua tentang projek terbengkalai Taman Desa Kempas. Taman Desa
Kempas Johor Bahru adalah merupakan projek perumahan swasta kos rendah yang
dimajukan oleh Syarikat Maju Delima Sdn Bhd melalui satu perjanjian usaha sama dengan
Unit Perancangan Ekonomi Negeri (UPEN) Kerajaan Negeri Johor selaku tuan tanah.

Butiran pemajuan yang dilesenkan di bawah Akta Pemajuan Perumahan Kawalan
dan Pelesenan (Akta 118), saya akan berikan kepada Yang Berhormat secara detil
kemudian — yang melibatkan perjanjian jual beli pada tahun 2000, patut siap pada tahun
2003 yang melibatkan 294 orang pembeli rumah dengan bilangan rumah sebanyak 410
buah.

Walau bagaimanapun, Yang Berhormat bagi kemajuan projek tertangguh
disebabkan masalah projek ini disebabkan masalah kewangan oleh pihak pemaju pada
masa tersebut. Susulan itu, projek ini telah disahkan sebagai projek perumahan swasta
terbengkalai pada 18 September 2013 berdasarkan peruntukan seksyen 11, Akta 118.

Hala tuju pemulihan projek ini menghadapi kesukaran disebabkan oleh pemaju
asal tidak digulung dan masih boleh meneruskan projek tetapi menghadapi masalah
kewangan. Kelewatan pemaju asal untuk mengemukakan permohonan sokongan kepada
agensi teknikal yang terlibat.

Yang Berhormat untuk makluman, pemajuan projek diteruskan oleh pihak pemaju
asal dan dipantau secara langsung oleh Kementerian Perumahan dan Kerajaan
Tempatan. /nsya-Allah kita harap projek ini dapat diselesaikan segera Yang Berhormat
dengan sokongan yang diberikan oleh Yang Berhormat sendiri. Tuan Pengerusi...

Datuk Seri Haji Salahuddin bin Ayub [Pulai]: Tuan Pengerusi,

Dato’ Sri Dr. Haji Ismail bin Abd Muttalib: ...Melalui surat pengesahan para
pembeli boleh mendapat kemudahan... [Disampuk]

Datuk Seri Haji Salahuddin bin Ayub [Pulai]: Tuan Pengerusi, sedikit sahaja.
Dato’ Sri Dr. Haji Ismail bin Abd Muttalib: Ya.

Datuk Seri Haji Salahuddin bin Ayub [Pulai]: Tuan Pengerusi.

Tuan Pengerusi [Dato' Mohd Rashid Hasnon]: Sila.

Datuk Seri Haji Salahuddin bin Ayub [Pulai]: Terima kasih atas jawapan itu.
Bolehkah diatur nanti satu pertemuan khusus antara pihak taman perumahan ini dengan
pihak kementerian supaya secara detil nya kita dapat memperincikan masalah. Saya
harap pihak kementerian tidak keberatan sekiranya appointment dipinta dan saya akan
membawa mereka berjumpa. Terima kasih.

Dato’ Sri Dr. Haji Ismail bin Abd Muttalib: Terima kasih Tuan Pengerusi, terima
kasih Yang Berhormat. Saya ingat saya tidak perlu teruskan jawapan yang mungkin lebih
panjang dengan cara-cara penyelesaian. Kita harap kita akan dapat mengadakan
pertemuan khas bagi penyelesaian lebih detil. Terima kasih, Yang Berhormat Tuan
Pengerusi.
