DR.06.12.2021 81

Saya memohon taman ini dinaikkan taraf dan ditambah infrastruktur kerana
kemudahan yang sedia ada seperti trek joging, alat rekreasi, kerusi rehat serta buaian dan
permainan kanak-kanak yang telah banyak rosak dan uzur terutama selepas banjir pada
tahun 2014.

Saya juga ingin memohon agar taman ini dilengkapi dengan lampu hiasan pada
waktu malam serta penyelenggaraan tasik agar ia sentiasa bersih dan tidak tercemar.
Saya yakin taman ini akan menjadi tumpuan kepada penduduk setempat untuk beriadah
dan berehat terutama pada hujung minggu.

Tuan Pengerusi, Butiran 02102 — Pembangunan Landskap. Saya juga ingin
memohon penambahbaikan dan naik taraf landskap Taman Cintawangsa di Kuala Krai.
Selain itu, saya juga berharap taman-taman awam dan taman permainan akan turut
mendapat limpahan daripada pertambahan peruntukan pada butiran ini. Di Kuala Krai,
banyak taman awam dan juga taman permainan yang perlukan kepada perhatian pihak
kementerian. Saya bersedia untuk menyerahkan senarai kepada Yang Berhormat Menteri
untuk pertimbangan segera.

Tuan Pengerusi, Maksud B.43, Butiran 020100 — Kerajaan Tempatan. Saya ingin
menyentuh berkaitan pemusatan kuasa, lantikan di pihak berkuasa tempatan (PBT).
Terdapat beberapa isu berkaitan lantikan ini antaranya ialah:

(i) peluang kenaikan pangkat yang terhad;
(ii) pertukaran yang terhad antara bahagian dalam PBT sahaja;

(iii) tindakan tatatertib ke atas kakitangan terdedah kepada pilih kasih
dan juga penyelewengan; dan

(iv) motivasi kerja yang tidak meningkat kerana persekitaran yang
sama.

Saya ingin bertanya kepada pihak kementerian, adakah pihak kementerian
bersedia ataupun mempunyai cadangan untuk menyelesaikan masalah ini secara
menyeluruh sama ada dengan menubuhkan Suruhanjaya Pihak Berkuasa Tempatan
ataupun apa-apa mekanisme lain. Mungkin skop Suruhanjaya Pihak Berkuasa Tempatan
ini mestilah meliputi pelantikan jawatan, pengesahan jawatan, perkhidmatan tetap dan
berpencen, kenaikan pangkat, pertukaran, tatatertib dan penamatan perkhidmatan.

Suruhanjaya, jika ingin ditubuh ataupun mana-mana mekanisme termasuk
suruhanjaya ini memerlukan pindaan kepada Akta Kerajaan Tempatan melibatkan senarai
jawatan, kuasa pihak berkuasa tempatan dan lain-lain isu berkaitan.

Terakhir Tuan Pengerusi, ialah Butiran 30000 — Pembinaan Bangunan JBPM di
Semenanjung Malaysia. Dengan kenaikan daripada RM36 juta lebih kepada RM57 juta.
Saya ingin bertanya, apakah pihak kementerian mempunyai perancangan untuk membina
sebuah balai bomba di Laloh. Balai bomba ini adalah satu keperluan yang sangat
mendesak untuk penduduk di kawasan Laloh dan juga Manek Urai. Memandangkan jarak
balai bomba yang paling hampir ialah di Bandar Kuala Krai, iaitu lebih kurang sejauh 30
kilometer.

Itu sahaja Tuan Pengerusi, semoga mendapat pertimbangan yang sewajarnya
daripada pihak kementerian. Assalamualaikum.

Tuan Pengerusi: Waalaikumusalam, terima kasih Yang Berhormat Kuala Krai.

5.04 ptg.

Tuan Chang Lih Kang [Tanjong Malim]: Terima kasih Tuan Pengerusi, Saya
ingin sentuh perkara pertama Butiran 040900 — Penggerak Komuniti Tempatan (PeKT).
Saya menyambut baik keputusan kerajaan yang menerima cadangan Pakatan Harapan
untuk hapuskan peruntukan Penggerak Komuniti Tempatan (PeKT) secara keseluruhan.

Keputusan kerajaan adalah keputusan yang tepat sebab wang yang dibelanjakan
dalam belanjawan ini adalah wang rakyat. Kita perlu memastikan setiap sen yang
