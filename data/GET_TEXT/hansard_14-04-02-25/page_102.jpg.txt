92 DR.06.12.2021

Terakhir Tuan Pengerusi, saya ingin kementerian menjelaskan, adakah terdapat
perbincangan dengan Kerajaan Negeri Sabah bagi menjadikan rumah PPR sedia ada di
Sabah ini di bawah skim Rumah Sewa Untuk Beli memandangkan skim ini tidak
disediakan di Sabah.

Mohon kementerian jelaskan cabaran yang dihadapi dan adakah skim ini boleh
dilaksanakan di Sabah? Ini kerana ramai penghuni PPR yang sudah tinggal lama
bertahun-tahun, bertanya kepada saya, kenapakah dan bilakah kemudahan ini dapat
dilaksanakan? Di Sabah, keluhan-keluhan ini adalah daripada penghuni-penghuni di
Taman Sri Sagindai, Kinarut, Papar.

Saya mahu kerajaan juga memantau perbuatan-perbuatan sesetengah penyewa
yang menyewakan kembali rumah mereka ini untuk keuntungan atas angin. Jadi, saya
dengan ini berterima kasih dah Papar mengundur diri, empati sedikit bah, kemudahan
yang diberi oleh kerajaan. Terima kasih.

Tuan Pengerusi [Dato’ Mohd Rashid Hasnon]: Seterusnya, saya menjemput
Yang Berhormat Pokok Sena, pembahas yang terakhir.

5.43 ptg.

Dato’ Mahfuz bin Haji Omar [Pokok Sena]: Baik, terima kasih Tuan Pengerusi.
Saya ingin menyentuh B.43 Butiran 020100 — Kerajaan Tempatan. Saya hendak minta
supaya pihak kementerian dapat membuat semakan ataupun check terhadap masalah
kerajaan tempatan (PBT) ini. Ini kerana kita berhadapan dengan isu soal sistem saliran
perparitan dalam kawasan PBT ini tersangat mundur ke belakang. Sudah tidak mampu
untuk menampung pembangunan yang berlaku, projek perumahan industri yang naik
begitu pesat.

Ini menyebabkan kawasan-kawasan perumahan yang dahulunya, 20 tahun
sehingga 30 tahun tidak pernah dinaiki air tetapi sekarang ini berhadapan dengan
masalah. Jadi, kita minta supaya setiap PBT itu jangan menolak kepada JPS. JPS kata
ini kawasan PBT sedangkan dalam PBT itu, semua agensi kerajaan itu berada dan
mereka harus mencari jalan penyelesaian untuk mengatasi masalah ini khususnya untuk
menyemak kembali Pelan Induk Sistem Saliran yang telah pun memakan masa puluhan
tahun sedangkan kita telah berhadapan dengan projek pembangunan yang begitu
banyak.

Kemudian saya ingin menyentuh soal Butiran 030300 — Bahagian Kawalan Kredit
Komuniti bersekali dengan P.43 Butiran 04000 — Program Pembasmian Kemiskinan
Bandar kerana ini ada kaitan. Tuan Pengerusi, dalam tempoh PKP bermula dari tahun
2020, sehingga Jun ataupun Julai 2021, kita lihat syarikat pinjaman wang berlesen
ataupun sekarang dikenali sebagai Kredit Komuniti ini yang dilesenkan di bawah KPKT
atau kementerian ini telah mengeluarkan pinjaman berjumlah RM8.6 bilion. Maknanya
pada saat kita berhadapan dengan pandemik COVID-19 ini.

Jadi, ini satu jumlah yang sangat besar, menunjukkan betapa terdesaknya
masyarakat dan rakyat kita sebab kredit komuniti ini ialah syarikat pinjaman wang berlesen
yang cepat. Kita boleh dapat dalam tempoh 40 minit sehingga satu jam, satu jam
setengah. Kita isi, kita masuk dan sebagainya, dia boleh dapat. Daripada RM500 sampai
RM100,000 pinjaman yang boleh dibuat.

Jadi saya hendak menunjukkan bahawa jumlah RM8.6 bilion ini satu benda yang
sangat besar. Itu belum lagi pemegang pajak gadai (PPG) yang juga di bawah KPKT.
Saya dimaklumkan bahawa dari tahun 2020 sehingga Julai 2021, nilai barang sandaran
yang digadaikan di semua premis pemegang pajak gadai (PPG) bernilai RM12.1 bilion.

Maknanya dengan pinjaman Kredit Komuniti tadi jumlahnya RM20.7 bilion.
Rakyat meminjam secara mudah, terdesak kemudian rakyat terpaksa bergadai. Inilah
pepatah Melayu kata, “bergolok-bergadai’. Mereka sanggup “bergolok-bergadai” untuk
melangsungkan kehidupan. Sedangkan kalau kita lihat Bajet 2022 ini, kerajaan
memperuntukkan hanya RM8.2 bilion untuk Bantuan Keluarga Malaysia. RM8.2 bilion
sahaja Bantuan Keluarga Malaysia.
