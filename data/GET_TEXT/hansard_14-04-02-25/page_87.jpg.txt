DR.06.12.2021 77

itu dihantar ke tapak pelupusan sampah di Kulim dekat dengan Kampung Sungai
Karangan.

Jadi, saya ingin bertanya adakah Kerajaan Persekutuan, khususnya Kementerian
Perumahan dan Kerajaan Tempatan ini berbincang dan berunding dengan Kerajaan
Negeri Kedah supaya dikenal pasti tapak-tapak pelupusan sampah yang baharu ataupun
apakah tindakan yang diambil untuk memastikan bahawa tapak-tapak yang sedia ada ini
beroperasi dengan baik dan memenuhi tujuan kewujudannya.

Saya sudah banyak kali membangkitkan mengenai Projek Perumahan Rakyat
(PPR), khususnya di Ayer Hitam, Jerlun. Ini di bawah Butiran 01513. Saya ucap terima
kasih kepada pihak kementerian, khususnya Yang Berhormat Menteri yang mengambil
tindakan setelah saya bangkitkan perkara yang sama. Saya diberi tahu ada pemohon-
pemohon rumah itu yang telah dipanggil. Walaupun begitu setakat ini belum lagi tawaran
yang dibuat kepada pemohon.

Secara umumnya saya dapati bahawa memang ada masalah ketidakcekapan
agaknya di mana kerajaan tidak mempunyai dengan izin satu sense of urgency. Apabila
dibangunkan sebuah kawasan perumahan PPR, dilengah-lengahkan projek itu walhal
projek sudah pun siap lebih awal.

Akan tetapi kerana karenah birokrasi, maka dilambatkan penyerahan kunci
sehingga ada pihak yang tidak bertanggungjawab memecah masuk rumah-rumah
tersebut, rosak dan kini kerajaan telah terpaksa menanggung belanja untuk membaiki
rumah-rumah yang rosak itu. Jadi, saya mohon perhatian yang sepatutnya diberikan
kepada projek-projek PPR ini supaya matlamat projek itu dapat dipenuhi sebaik yang
mungkin.

Akhir sekali P.17400 — Program Pembangunan Kampung Baru berjumlah RM84
juta. Saya tahu di bawah Kementerian Wilayah Persekutuan pun ada peruntukan RM3.6
juta di bawah Perbadanan Pembangunan Kampong Bahru. Zaman Kerajaan Pakatan
Harapan dahulu Tuan Pengerusi, PH telah menawarkan kepada pemilik tanah RM850
sekaki persegi dan dinaikkan kepada RM1,000 sekaki persegi.

Pembangkang waktu itu termasuklah Yang Amat Berhormat Bera sendiri, Yang
Berhormat Ketereh dan Yang Berhormat Pekan yang telah kata ketika itu kerajaan ini tidak
boleh menggunakan Akta Pengambilan Tanah di Kampong Bharu kecuali untuk membina
kemudahan orang ramai iaitu hospital dan sebagainya dan tidak bolehlah dibina pusat beli
belah.

Mereka mendesak kerajaan membayar RM3,000 sekaki persegi, kononnya
tawaran RM1,000 itu satu penganiayaan kepada masyarakat Melayu yang menetap di
situ. Hari ini kita terima berita penduduk Kampong Bharu diarah mengosongkan unit
mereka di flat PKNS dan di rumah di tanah persendirian dan Kerajaan Barisan Nasional
yang kononnya pembela orang Melayu itu hanya menawarkan bayaran RM400 sekaki
persegi.

Saya ingin bertanya, apa sudah jadi kepada tawaran RM3,000 sebelum ini? Kalau
ini caranya, memang tidak mengejutkanlah apabila dikatakan rizab tanah Melayu sudah
berkurangan, 12 peratus sahaja. Jadi, saya harap kerajaan ini tidak hanya retorik sahaja
tetapi put your money where your mouth is dengan izin dengan menawarkan RM3,000
yang dijanjikan sebelum ini. Terima kasih.

Tuan Pengerusi: Terima kasih Yang Berhormat Jerlun. Dipersilakan Yang
Berhormat Bachok. Dipersilakan.

4.38 ptg.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Pengerusi. Assalamualaikum warahmatullahi wabarakatuh. Saya terus kepada Butiran
020100 — Kerajaan Tempatan. Local Agenda 21 (LA21) merupakan teras utama kepada
pembangunan pengurusan pihak berkuasa tempatan supaya dapat membantu
penyampaian dasar kerajaan secara sistematik, terurus dan berkesan.
