102 DR.06.12.2021

Pihak kementerian melalui Jabatan Bomba dan Penyelamat Malaysia cakna berhubung
keselamatan petugas hadapan termasuk Jabatan Bomba dan Penyelamat Malaysia.

Bagi mengurangkan risiko penularan dalam kalangan anggota bomba, tujuh
prosedur operasi seragam telah dikeluarkan. SOP ini digubal selaras dengan khidmat
nasihat dan rujukan daripada Kementerian Kesihatan Malaysia. Pihak Jabatan Bomba
dan Penyelamat telah mendakwa dan membawa kes mahkamah pada 27 Ogos 2021.
OKT mengaku salah dan telah dijatuhkan hukuman denda sebanyak RM4,000 atau lapan
bulan penjara sekiranya gagal membayar denda. Seksyen 51 Akta Perkhidmatan Bomba,
OKT turut diarahkan agar membayar pampasan terhadap mangsa sebanyak RM1,000 di
hadapan hakim. OKT telah membayar kesemua denda yang dikenakan.

Pelaksanaan RTA konsultasi dengan kerajaan negeri di bawah kerajaan
tempatan, penggubalan akta. Untuk makluman Yang Berhormat bagi melindungi
kepentingan serta hak penyewa dan pemilik kediaman, kementerian ini sedang
menjalankan kajian dan penggubalan Akta Sewaan Kediaman (Residential Tenancy Act)
dengan izin yang telah bermula sejak Jun 2019. Kategori ini penyediaan perjanjian
penyewaan kediaman menggunakan atau tatacara Akta Kontrak 1950 dan perjanjian itu
bersifat umum, yang tidak komprehensif serta tidak melindungi sepenuhnya kepentingan
serta hak penyewa dan pemilik premis.

Akta baharu ini digubal berdasarkan model Residential Tenancy Acts 2010 di New
South Wales, Australia kerana akta ini dilihat mampu melindungi kepentingan pemilik
kediaman dan penyewa. Pada masa yang sama, undang-undang berkaitan dari negara
Jerman, United Kingdom, Australia serta Rental Housing Act dari Afrika Selatan juga turut
dibuat perbandingan. Sepanjang proses penggubalan akta, sesi pengumpulan maklumat
data dan konsultasi diteruskan. Terima kasih Yang Berhormat atas pandangan dan juga
keprihatinan tentang kepentingan.

Berikutnya ialah lambakkan rumah mewah yang tidak terjual. Memang diakui di
negara ini terdapat kategori rumah mewah yang mana telah menyumbang kepada kadar
lambakkan rumah tidak terjual yang tinggi. Bagaimanapun bilangan rumah mewah bernilai
RM1 juta ke atas hanyalah merupakan sebilangan kecil daripada keseluruhan rumah di
negara ini. Pada masa ini, pelaksanaan feasibility study merupakan inisiatif pemaju sahaja
dan masih belum dijadikan sebagai syarat untuk memohon kebenaran merancang. Dalam
prinsip ekonomi yang sihat, produk yang dibekalkan oleh pasaran seharusnya
berdasarkan penawaran dan permintaan.

Untuk makluman Ahli Yang Berhormat, Kementerian Perumahan dan Kerajaan
Tempatan memandang serius isu rumah kediaman yang tidak terjual. Isu ini pernah
dibincangkan dalam Mesyuarat Majlis Tindakan Ekonomi Negara. Saya ingat Yang
Berhormat, ini kita perlukan perbincangan lanjut bagi kita menyelesaikan dan ini memang
dirahsiakan bukan sahaja oleh Yang Berhormat, oleh kita Kementerian Perumahan dan
Kerajaan Tempatan, bahkan oleh kerajaan keseluruhannya. Tuan Pengerusi, ada sedikit
lagi.

Tuan Pengerusi [Dato' Mohd Rashid Hasnon]: Masa sudah tamat.

Dato’ Sri Dr. Haji Ismail bin Abd Muttalib: Sedikit.

Tuan Pengerusi [Dato' Mohd Rashid Hasnon]: Hendak tambah berapa minit
lagi?

Tuan Haji Ahmad bin Hassan [Papar]: Papar belum ada jawapan.

Tuan Shaharizukirnain bin Abd Kadir [Setiu]: Setiu belum ada jawapan.
[Ketawa]

Tuan Pengerusi [Dato' Mohd Rashid Hasnon]: Saya tambah...

Dato’ Sri Dr. Haji Ismail bin Abd Muttalib: Berkenaan kredit perumahan.
Dato’ Mahfuz bin Haji Omar [Pokok Sena]: Tadi sebut Pokok Sena tadi ini.
Tuan Haji Ahmad bin Hassan [Papar]: Bagi lima minit lagi.

Dato’ Sri Dr. Haji Ismail bin Abd Muttalib: Okey.
