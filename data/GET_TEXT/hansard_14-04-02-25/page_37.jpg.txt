DR.06.12.2021 27

Perkara ini amat membimbangkan kerana masih banyak lagi hospital awam,
khususnya di luar bandar yang tidak mempunyai doktor pakar. Kekurangan doktor pakar
paling kritikal yang dilaporkan adalah di dalam bidang neurologi, kardiologi dan onkologi.

Lebih menyedihkan, perkara ini mengakibatkan banyak kes tertunggak dan
pesakit terpaksa menunggu lama untuk mendapatkan rawatan. Itu belum lagi mengambil
kira keadaan pesakit terpaksa ditolak ke hospital lain disebabkan ketiadaan peralatan
rawatan dan juga katil yang mencukupi.

Soalan saya, apakah pelan intervensi kementerian untuk memastikan doktor
pakar yang sedia ada terus kekal dalam sistem kesihatan awam? Berapakah bilangan
sebenar doktor pakar setakat hari ini dan adakah bilangan tersebut mencukupi untuk
perkhidmatan keseluruhan negara khususnya untuk rakyat Malaysia? Jika tidak, apakah
cabaran yang dihadapi oleh kementerian untuk melahirkan lebih ramai doktor pakar
sedangkan terdapat ramai graduan baharu yang dilahirkan dari tahun ke tahun sejak
sekian lama.

Saya mencadangkan agar kementerian memfokuskan untuk melatih doktor pakar
dalam kalangan doktor muda berbanding membawa pulang doktor pakar daripada
berkhidmat di luar negara. Kementerian juga perlu membenarkan doktor muda untuk
menjalani latihan kepakaran selepas memberi taraf jawatan kontrak ataupun lanjutan
kontrak mereka.

Mengenai isu doktor kontrak pula, di Jempol seramai 33 orang antara mereka
telah berkhidmat sehingga ke tiga tahun tetapi masih belum menerima, menyerap jawatan
tetap. Lebih membimbangkan dua orang daripada mereka telah pun meletakkan jawatan
dan tidak menyambung kontrak.

Tuan Pengerusi [Dato’ Mohd Rashid Hasnon]: Minta rumuskan Yang
Berhormat Jempol.

Dato’ Haji Salim Sharif [Jempol]: Terdapat juga beberapa buah klinik kesihatan
yang hanya mempunyai seorang doktor berjawatan tetap dan selebihnya adalah berstatus
kontrak. Hal ini...

Tuan Pengerusi [Dato’ Mohd Rashid Hasnon]: Yang Berhormat Jempol minta
rumuskan. Masa sudah tamat. Rumuskan.

Dato’ Haji Salim Sharif [Jempol]: Baru nak start.

Tuan Pengerusi [Dato’ Mohd Rashid Hasnon]: Mana boleh baru nak start?
Hanya lima minit. Silakan.

Dato’ Haji Salim Sharif [Jempol]: Hal ini turut juga bagi jawatan seperti penolong
pegawai perubatan dan farmasi, terdapat 11 orang pegawai farmasi berstatus kontrak
yang sudah berkhidmat selama empat tahun.

Mengenai isu perjawatan, terdapat banyak perjawatan terpaksa ditanggung oleh
pegawai yang mempunyai gred yang lebih rendah. Hal ini berlaku kerana pegawai yang
sepatutnya mengisi jawatan tersebut tetapi tidak dihantar untuk berkhidmat di Jempol
terutama perjawatan penolong pegawai perubatan.

Perkara ini sedang berlaku pada hari ini bukanlah sesuatu perkara yang sihat.
Kementerian perlu memberi perhatian yang khusus terhadap isu tersebut. Saya mohon
agar kementerian mengambil langkah segera untuk menyelesaikan segala permasalahan
supaya tidak terus berpanjangan dan menimbulkan masalah.

Sekian, apa yang saya bentangkan sebentar tadi supaya diambil tindakan segera.
Terima kasih Tuan Pengerusi.

Tuan Pengerusi [Dato’ Mohd Rashid Hasnon]: Terima kasih Yang Berhormat
Jempol. Seterusnya, Yang Berhormat Kuala Selangor.
