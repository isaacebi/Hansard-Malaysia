DR.06.12.2021 7

pandangan-pandangan mereka. Cumanya yang pentingnya Tuan Yang di-Pertua, kita
kena melihat adakah ini hanya berlaku di Malaysia begitu- caj tinggi.

Kalau saya hendak bandingkan Yang Berhormat dengan Korea. Korea RM6 lebih
per mililiter, Indonesia RM2.47 sen per mililiter. Malaysia hanya RM1.20 tetapi kita ambil
pandangan Yang Berhormat kerana pemain-pemain industri juga mengeluh kepada kita
Tuan Yang di-Pertua berkaitan tersebut. Cuma sedikit Tuan Yang di-Pertua, saya hendak
memanjangkan sedikit jawapan saya yang berkaitan soalan tambahan Ahli Yang
Berhormat dari Teluk Intan mengaitkan isu rasuah disebabkan itu ada penyeludupan.

Pertamanya kita rasa itu tidak adil kepada pegawai saya di kementerian Jabatan
Kastam Diraja Malaysia kerana kita sekarang ini Tuan Yang di-Pertua, kita lakukan
pelbagai tindakan dan pelan strategik untuk meningkatkan integriti pegawai-pegawai saya
di peringkat JKDM.

Untuk makluman Tuan Yang di-Pertua dan Ahli Yang Berhormat, kita akan
laksanakan menggunakan body-worn camera untuk meningkatkan integriti dan
menyelamatkan pegawai-pegawai saya di kementerian Jabatan Kastam Diraja Malaysia
yang selalu dituduh yang terlibat dengan rasuah. Terima kasih Tuan Yang di-Pertua.

Tuan Yang di-Pertua: Terima kasih. Yang Berhormat Tuan Che Alias bin Hamid,
silakan.

3. Tuan Che Alias bin Hamid [Kemaman] minta Menteri Pembangunan Wanita,
Keluarga dan Masyarakat menyatakan, rancangan kementerian untuk membantu
memenuhi keperluan khidmat guaman syarie kepada golongan ibu tunggal yang kurang
berkemampuan.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Bismillahi Rahmani Rahim. Assalamualaikum
warahmatullahi wabarakatuh dan salam sejahtera. Terima kasih Tuan Yang di-Pertua dan
terima kasih Yang Berhormat Kemaman atas soalan yang telah dikemukakan. Secara
umumnya keperluan khidmat guaman syarie boleh didapati dari Jabatan Bantuan
Guaman berikutan dengan JBG ini ada menyediakan perkhidmatan bantuan guaman
dalam apa-apa hal prosiding mahkamah jenayah, sivil dan syariah kepada warganegara
Malaysia termasuk juga ibu tunggal yang layak di bawah Akta Bantuan Guaman 1971.

Selain daripada itu, Kementerian Pembangunan Wanita, Keluarga dan
Masyarakat melalui Jabatan Pembangunan Wanita turut membantu ibu tunggal melalui
penyediaan program-program berbentuk pemerkasaan, pengetahuan, terutamanya
peningkatan pengetahuan terhadap undang-undang, pengurusan emosi dan psikologi
serta perkara-perkara yang berkaitan dengan jenayah yang sering berlaku terhadap
wanita.

Antara program yang dilaksanakan yang pertama iaitu Program Rintis
Pemerkasaan Ibu Waja di mana program ini dilaksanakan secara rintis di Wilayah
Persekutuan Kuala Lumpur yang melibatkan 171 orang wanita terdiri daripada ibu tunggal
yang bertujuan untuk memberi pengetahuan, kefahaman dan panduan kepada peserta
berkaitan dengan proses menuntut hak di mahkamah.

Di akhir program ini, kita mengharapkan peserta dapat mewakili dirinya di
mahkamah tanpa perlu melantik peguam. Kita juga menyediakan program Legal Clinic
iaitu meningkatkan pengetahuan wanita mengenai hak mereka dalam perundangan dan
sehingga November 2021 sebanyak 140 program telah dilaksanakan yang telah
melibatkan 88,462 orang peserta.

Seterusnya iaitu Program Destress Clinic yang mana program berbentuk
pengurusan emosi dan psikologi dan program ini telah dilaksanakan sebanyak 135
program dan telah melibatkan 140,668 orang peserta. Terima kasih.

Tuan Yang di-Pertua: Terima kasih. Yang Berhormat Kemaman.

Tuan Che Alias bin Hamid [Kemaman]: Terima kasih Yang Berhormat Timbalan
Menteri atas jawapan yang diberi.
