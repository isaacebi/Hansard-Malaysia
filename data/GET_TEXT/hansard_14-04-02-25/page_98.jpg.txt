88 DR.06.12.2021

peruntukan bagi kerja-kerja pembaikan dan kerja-kerja penyelenggaraan bangunan PPR
di kawasan Libaran? Kedua ialah adakah rancangan kerajaan terutama sekali KPKT untuk
menambah bangunan PPR kerana masih lagi ramai rakyat belum mempunyai rumah
sendiri? Sementara ini saya difahamkan, masih menyewa dan masih tinggal di rumah
keluarga.

Hal yang seterusnya saya ingin bangkitkan di Dewan yang mulia ini adalah
berkaitan dengan PPR Taman Batu Putih. Selepas hampir dua tahun negara kita dilanda
pandemik COVID-19, PPR Taman Batu Putih ini telah dijadikan sebagai pusat kuarantin.
Dekat dua tahun beroperasi.

Persoalan yang saya ingin kemukakan di sini ialah bilakah pemohon-pemohon
yang layak dapat menghuni di PPR Taman Batu Putih ini dapat dimaklumkan kepada
mereka siapa yang layak untuk diterima masuk dalam unit-unit PPR Taman Batu Putih ini.
Saya harap kementerian ataupun agensi-agensi kerajaan yang terlibat dapat memberikan
maklumat serta status terkini PPR di Taman Batu Putih ini.

Demikian dimaklumkan juga bahawa kerajaan adalah menyediakan fasa-fasa
pembangunan untuk PPR Taman Batu Putih. Saya ingin bertanya bahawa sekarang PPR
Taman Batu Putih ini terletak di fasa ke berapa serta minta kerajaan supaya dapat
menyenaraikan skop-skop kerja untuk fasa-fasa yang terlibat. Terima kasih Tuan
Pengerusi.

Tuan Pengerusi [Dato’ Mohd Rashid Hasnon]: Terima kasih. Seterusnya, saya
menjemput Yang Berhormat Pasir Gudang.

5.24 ptg.

Tuan Hassan bin Abdul Karim [Pasir Gudang]: Terima kasih Tuan Pengerusi.
Bismillahi Rahmani Rahim. Assalamualaikum warahmatullahi wabarakatuh.

Tuan Pengerusi, saya merujuk P.43 Butiran 40000 — SPNB iaitu Syarikat
Perumahan Negara Berhad. Saya mohon Yang Berhormat Menteri menjelaskan lebih
lanjut tentang peruntukan kewangan kepada SPNB dalam buku Anggaran Belanjawan
Tahun 2022 sebanyak RM315 juta. SPNB sebagai syarikat milik kerajaan, bolehkah Yang
Berhormat Menteri terangkan bagaimanakah pencapaiannya? Saya berharap SPNB
boleh menjadi syarikat perumahan yang utama di negara kita.

Saya mohon pencerahan daripada pihak kementerian. Berapa banyak projek
perumahan di 222 kawasan Parlimen di seluruh negara yang dibangunkan oleh SPNB
dalam lima tahun yang lalu iaitu Rancangan Malaysia Kesebelas 1995-2020? Seterusnya
Tuan Pengerusi, saya ingin bertanya, ada berapakah banyak projek SPNB yang sakit di
seluruh negara? Bolehkah jelaskan mengapa ada projek SPNB yang sakit atau masih
terbengkalai?

Berkaitan dengan SPNB, izinkan saya menyentuh isu di kawasan saya Parlimen
Pasir Gudang. Saya ingin mengucapkan terima kasih kepada SPNB yang telah
membangunkan satu projek perumahan di Parlimen Pasir Gudang iaitu Taman Seri Molek
Perdana. Malangnya projek SPNB ini yang mula dibangunkan lapan tahun yang lalu
sepatutnya siap pada tahun 2013, tetapi hingga sekarang 2021 iaitu selama lapan tahun,
masih belum siap sampai ke hari ini.

Walau bagaimanapun, saya ingin merakamkan ucapan terima kasih khususnya
kepada Kementerian Perumahan dan Kerajaan Tempatan, Yang Berhormat Menteri
Kepala Batas yang telah campur tangan sebaik sahaja saya mengadu kepada beliau
tentang projek perumahan SPNB di Taman Seri Molek Perdana yang tidak siap-siap itu.
Pada minggu lepas, saya telah menerima sepucuk surat rasmi daripada Yang Berhormat
Menteri KPKT bertarikh 15 November 2021.

Yang Berhormat Menteri memaklumkan projek perumahan di Taman Seri Molek
Perdana iaitu satu-satunya projek SPNB di Parlimen Pasir Gudang telah siap sebanyak
98.21 peratus. Maknanya sudah hampir hendak siap itu. Alhamdulillah, saya
mengucapkan syukur kepada Allah SWT. Ramai pembelinya iaitu lebih 700 orang, tentu
