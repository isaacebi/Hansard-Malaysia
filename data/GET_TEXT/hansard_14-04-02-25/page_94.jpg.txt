84 DR.06.12.2021

Jadi, kita mencadangkan supaya kementerian meletakkan harga siling untuk
kategori rumah mampu milik supaya dapat mengawal pemaju daripada menjual rumah ini
dengan harga yang terlalu tinggi kepada rakyat. Kerajaan juga perlu lebih tegas kepada
pemaju dan institusi perbankan dalam meluluskan permohonan pembeli supaya golongan
yang benar-benar layak sahaja yang dapat membeli rumah mampu milik ini.

Jika dilihat senario sekarang, kebanyakan yang bergaji RM5,000 ke atas mula
membeli rumah mampu milik dan seterusnya menyewakan kepada golongan yang bergaji
rendah. Jadi, bayaran bulanan mereka dibayar oleh penyewa dan penyewa tetap tidak
dapat membeli rumah berkenaan. Sekian, terima kasih Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Jerai. Sekarang saya jemput Tampin.

5.04 ptg.

Datuk Dr. Hasan bin Bahrom [Tampin]: Bismillahi Rahmani Rahim. Terima
kasih Tuan Pengerusi. Tampin merujuk kepada B.43, Kementerian Perumahan dan
Kerajaan Tempatan dengan merujuk kepada Butiran 030000 — Komuniti Bandar Mampan
di mana perbelanjaannya meningkat daripada RM979.2 juta kepada RM998.2 juta.
Apakah peruntukan yang diberikan ini mencukupi sedangkan isu yang berkaitan untuk
membangunkan komuniti bandar mampan suatu yang amat penting dan memastikan
kelestarian dan stabiliti bandar dan perbandaran amat wajar.

Butiran 030100 — Bomba dan Penyelamat. Peruntukan yang diberikan ialah
RM901.4 juta kepada RM930.9 juta dan Butiran 30000 — Pembinaan Bangunan JBPM di
Semenanjung Malaysia meningkat daripada RM36.2 juta kepada RM57.1 juta. Dengan
peruntukan yang sedikit peningkatan itu, apakah jumlah balai bomba yang terdapat di
negara ini telah mencapai nisbah kapasiti standard perkhidmatan bomba dan masyarakat
yang telah dirangka 1:10,000 penduduk. Apakah kelengkapan yang dimiliki oleh JBPM di
negara ini telah memenuhi standard ataupun piawaian yang ditetapkan oleh peringkat
antarabangsa?

Saya ingin juga bertanya, apakah semua balai bomba di daerah telah diubahsuai
atau di-upgrade dengan izin dalam pelbagai aspek. Kalau belum, apakah kerajaan ada
rancangan untuk menaik taraf semua balai bomba mengikut keupayaan setiap balai
bomba mengikut keperluan, perkembangan kawasan dan juga penduduk. Saya berharap
kerajaan dapat mempertimbangkan untuk menaik taraf Balai Bomba Daerah Tampin yang
sudah lama tidak lagi sesuai mengikut standard balai bomba peringkat daerah.

Butiran 01513 — Program Perumahan Rakyat di mana peruntukan meningkat
daripada RM270.4 juta kepada RM394.1 juta. Ini bermakna keperluan rakyat kepada
perumahan adalah serius. Kerajaan telah merangka Dasar Perumahan Negara 2018-
2028. Dalam tempoh tersebut, kerajaan telah meletakkan sasaran satu juta rumah mampu
milik. Apakah kerajaan meneruskan dasar tersebut? Apakah strategi kerajaan untuk
mencapai sasaran? Apakah kerajaan mampu mencapai hasrat tersebut?

Saya juga ingin bertanya, berapa jumlah rumah rakyat yang akan dibina pada
tahun 2022 dan berapakah rumah yang telah dirancang tahun 2021 atau sebelumnya tidak
dapat dilaksanakan? Berapa jumlah yang telah dilaksanakan tetapi belum selesai dibina
ataupun terbengkalai. Apakah strategi kerajaan dalam meningkatkan akses golongan B40
dan M40 telah dan boleh memiliki rumah mampu milik? Apakah kerajaan bersedia
menimbangkan untuk membina rumah mampu milik di Daerah Tampin kerana Parlimen
Tampin amat memerlukan kawasan perumahan dalam meningkatkan akses golongan
B40 dan M40 memiliki rumah tersebut.

Seterusnya Tuan Pengerusi, Butiran 030600 — Kesejahteraan Komuniti di mana
peruntukan meningkat daripada RM8.2 juta kepada RM10.5 juta. Kita sedia maklum satu
aspek yang penting dalam memastikan kesejahteraan komuniti adalah jaminan
keselamatan. CCTV adalah pendekatan yang baik dalam memastikan keselamatan warga
sentiasa diperhati dan terkawal. Justeru itu, apakah ada rancangan yang komprehensif
kerajaan dalam memastikan pemasangan CCTV di tempat-tempat strategik ataupun zon-
zon yang banyak berlakunya jenayah atau di tempat-tempat yang sesuai dalam
memastikan keselamatan warga dapat dijaga.
