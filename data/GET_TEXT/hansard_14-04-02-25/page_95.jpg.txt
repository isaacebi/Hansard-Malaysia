DR.06.12.2021 85

Butiran 04000 — Program Pembasmian Kemiskinan Bandar. Peruntukan
meningkat daripada RM36 juta kepada RM57.6 juta. Tujuan program ini adalah untuk
mengurangkan beban tanggungan keluarga miskin bandar untuk meningkatkan
keupayaan dan kualiti hidup keluarga bandar. Apakah aktiviti yang dilaksanakan oleh
kerajaan dalam memastikan kemiskinan bandar dapat diatasi?

Bagaimana ia dilaksanakan dan sejauh mana program pembasmian kemiskinan
bandar ini telah mencapai sasarannya? Program ini telah lama dilaksanakan. Cuma saya
ingin bertanya, berapa peratus pencapaiannya dan apakah kerajaan mempunyai
maklumat terperinci jumlah penduduk bandar yang termasuk dalam kategori miskin.
Apakah prasarana yang disediakan oleh kerajaan...

01710

Tuan Pengerusi [Dato' Mohd Rashid Hasnon]: Minta rumuskan Yang
Berhormat.

Datuk Dr. Hasan bin Bahrom [Tampin]: ...bagi membantu masyarakat bandar
lepas daripada pagar kemiskinan? Apakah ia nya termasuk menyediakan ruang-ruang
perniagaan?

Akhirnya, saya memohon dan saya berharap supaya kerajaan dapat membaik
pulih atau naik taraf pasar basah di Pekan Gemas yang telah lama dan perlu
dipertingkatkan dalam perbelanjaan tahun 2022 agar peniaga pasar basah dapat
meningkatkan pendapatan mereka. Terima kasih Tuan Pengerusi.

Tuan Pengerusi [Dato' Mohd Rashid Hasnon]: Terima kasih Yang Berhormat
Tampin. Sekarang saya jemput Yang Berhormat Beaufort.

5.10 ptg.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Tuan Pengerusi. Bismillahi Rahmani Rahim. Saya terus kepada
Butiran 030200 — Perumahan Negara dan Butiran 04000 — Program Basmi Kemiskinan
Bandar.

Apakah perancangan kementerian dalam mengatasi isu rumah setinggan ini yang
didirikan di atas air ataupun di lereng bukit seperti di Kota Kinabalu yang terdedah kepada
bencana setiap masa? Adakah kementerian bercadang untuk menambah peruntukan bagi
membina rumah PPR sebagai kemudahan kepada rakyat yang memerlukan dan duduk di
bandar dan kurang mampu?

Apakah program-program baharu basmi kemiskinan yang akan dilaksanakan
pada tahun hadapan dengan peruntukan yang disediakan ini? Saya ingin tahu, apakah
program dalam klasifikasi mengurangkan beban tanggungan keluarga. Saya ingin
diberikan perincian tentang program-program ini untuk melihat bagaimana ia berkesan
benar-benar untuk mengurangkan beban tanggungan keluarga?

Butiran 01513 — Program Perumahan Rakyat. Saya ingin tahu, bilakah PPR
Selagon, Beaufort yang melibatkan 67 unit rumah teres dapat disiapkan dan dapat didiami
oleh penghuninya akan datang? Mohon juga saya supaya kementerian dapat memberikan
pertimbangan agar PPR Selagon ini dapat dijadikan rumah rent-to-own di mana perkara
ini akan lebih bermanfaat untuk rakyat yang memerlukan rumah yang akan jadi milik
mereka. Saya cadangkan juga agar perancangan awal untuk membina 300 unit rumah
PPR di Selagon diteruskan bagi memenuhi keperluan rumah untuk setinggan yang telah
dikenal pasti di Bandar Beaufort.

Butiran 40000 — SPNB. Program Rumah Mesra Rakyat telah membantu keluarga
berpendapatan rendah untuk memiliki rumah sendiri yang agak selesa di seluruh negara.
Setakat ini berapa banyak kah rumah mesra rakyat di bawah SPNB yang sudah dibina di
Sabah dan juga dalam kawasan Parlimen Beaufort itu sendiri? Berapa permohonan yang
tertunggak? Bilakah pembinaan boleh dimulakan semula?
