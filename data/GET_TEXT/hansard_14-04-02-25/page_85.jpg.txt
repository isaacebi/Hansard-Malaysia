DR.06.12.2021 75

Sebenarnya Tuan Pengerusi, perkara ini sangat penting sebab ada keunikan
daerah-daerah tertentu di Sabah, di mana akta ini dapat digunakan bukan sahaja dalam
membantu kerajaan untuk menangani sekolah-sekolah daif, membaiki sekolah-sekolah
dan sebagainya tetapi ada perkara lain seperti dalam hal pengajaran dan pembelajaran
bahasa-bahasa ibunda tempatan.

Oleh sebab setiap daerah di Sabah ini mempunyai bahasa yang berlainan dan
ada yang sudah pun diajar di sekolah dan sebagainya. Jika sekiranya kerajaan tempatan
dapat mempunyai kuasa dari segi perundangan untuk terlibat dalam hal ini, saya ingat ini
amat membantu kerajaan dalam hal-hal berkaitan dengan pembelajaran dan pengajaran
bahasa ibunda dan sebagainya. Saya mohon penjelasan daripada pihak kementerian.
Sekian, terima kasih.

Tuan Pengerusi: Terima kasih Yang Berhormat Tuaran. Dipersilakan Yang
Berhormat Setiu.

4.26 ptg.

Tuan Shaharizukirnain bin Abd Kadir [Setiu]: Terima kasih Tuan Pengerusi.
Assalamualaikum warahmatullahi wabarakatuh. Saya pergi kepada Butiran 030100 —
Perumahan Negara. Seperti yang sedia maklum, isu perumahan terbengkalai semakin
menjadi-jadi. Lebih-lebih lagi kenaikan harga barang binaan sejak kebelakangan ini
menggusarkan pihak kontraktor dan tidak mustahil bilangan rumah terbengkalai juga
meningkat akibat kenaikan harga barang. Sebagai contoh, baru-baru ini sebanyak 111
projek perumahan terbengkalai membabitkan 15,010 unit kediaman dikenal pasti di
seluruh Selangor dan sehingga kini masih belum mempunyai kontraktor atau pemaju yang
menyelamatkan.

Oleh itu, apakah langkah kementerian bagi meminimumkan syarat kepada
kontraktor untuk menggalakkan kontraktor menyambung bayaran, sekali gus mampu
menyambung semula projek dengan kos yang kecil tanpa mengabaikan aspek
keselamatan?

Pada butiran yang sama, saya ingin membangkitkan berkenaan isu kerosakan
unit akibat masalah teknikal yang berlaku di kebanyakan PPR. Saya difahamkan apabila
pemerhatian awal dijalankan, kita dapati banyak kebocoran air di laluan awam di setiap
tingkat dan terdapat juga air menitik di ruang tamu rumah penduduk. Selain itu, terdapat
juga kebocoran pada saluran najis yang berterusan yang dapat dilihat melalui lumut pada
dinding.

Tidak dinafikan, kerja pembaikan telah dijalankan. Namun begitu, kerosakan unit
tetap berlaku walaupun setelah pembaikan dijalankan. Oleh itu soalan saya, sejauh
manakah pemantauan daripada pihak kementerian terhadap mutu kerja pembaikan yang
telah dilakukan? Apakah usaha dalam memastikan masalah ini tidak berulang lagi?

Tuan Pengerusi, masalah kekurangan tanah di mana lagi tempat yang jauh
dengan penduduk boleh dijadikan tapak pelupusan sampah. Oleh itu kita perlu beralih
kepada teknologi baharu ataupun kita perlu mengurangkan sampah. Tanggungjawab
menjaga kebersihan, tanggungjawab bersama. Hakikatnya, amalan kitar semula masih
lagi kurang dipraktikkan oleh semua rakyat Malaysia.

Justeru, saya menyokong penuh usaha kerajaan menjalankan Program ‘Trash to
Cash’ yang merupakan salah satu daripada Dasar Kebersihan Negara bagi
menggalakkan masyarakat mengumpul barang-barang kitar semula dan dijualkannya
kepada SWCorp, sekali gus dapat mengurangkan pembuangan sampah. Soalan saya,
sejauh manakah sambutan yang diberikan oleh masyarakat terhadap program ini?
Sehingga kini, apakah langkah kerajaan bagi menggalakkan lagi masyarakat untuk
menyertainya?

Perkara seterusnya berkenaan Butiran 030200 — Perumahan Negara berkaitan
Program Inisiatif Kediaman Rumah Keluarga Malaysia atau Rumah IKRAM. Saya
menyokong penuh usaha kerajaan bagi membantu mereka yang kehilangan rumah akibat
