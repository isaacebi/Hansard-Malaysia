44 DR.06.12.2021

Faktor utama adalah jarak yang memaksa warga menyeberang lautan untuk
mendapatkan rawatan di Hospital Tawau. Alasan masalah perolehan tanah untuk tapak
projek yang diluluskan ini telah diulang-ulang tanpa penyelesaian seolah-olah kita
berurusan dengan negara asing untuk laksanakan projek ini.

Harus diingat bahawa Sabah adalah wilayah dalam Malaysia, terima kasih.

Tuan Haji Ahmad bin Hassan [Papar]: Terima kasih Yang Berhormat
Kalabakan. Masukkan ucapan Yang Berhormat Kalabakan sebagai ucapan saya juga.

P.42 Butiran 00400 — Hospital Baru diperuntukkan sejumlah RM212 juta bagi
pembinaan hospital baharu. Saya ingin mendapat penjelasan adakah terdapat peruntukan
di bawah butiran ini untuk Hospital Papar? Baik untuk hospital lama mahupun untuk
hospital baharu yang belum tahu bilakah siapnya? Siapa yang rugi? Memang orang Papar
yang rugi dan terkesan. Semua orang-orang Papar harus tahu akan kedudukan ini.

Kedua, apakah status terkini Projek Fasa 2 Hospital Papar dan apakah hasil
penilaian semula pembinaan hospital ini yang telah melibatkan hampir ratusan juta ringgit
duit rakyat? Apakah punca dan faktor kelewatan yang dikenal pasti dan adakah pihak
yang bertanggungjawab dalam mengambil tindakan? Yang Berhormat Menteri Kesihatan
pernah melawat hospital ini. Jadi, saya ingin minta pencerahan daripada Yang Berhormat
Menteri berkenaan.

P. 42 Butiran 00201 — Perkhidmatan Kesihatan Luar Bandar dan juga P. 42
Butiran 01100 — Peralatan dan Kenderaan. Daripada jumlah RM131 juta yang
diperuntukkan bagi tahun hadapan, berapakah peruntukan untuk Sabah dan saya mohon
perincian jenis perbelanjaan yang dirancang. Adakah Hospital Papar dan klinik desa akan
mendapat manfaat daripada peruntukan ini?

Begitu juga dengan peralatan dan kenderaan. Sejumlah RM736 juta peruntukan.
Berapakah yang akan diperuntukkan kepada negeri Sabah dan perincian jenis peralatan
dan aset yang akan ditambah, khususnya di hospital dan klinik-klinik kesihatan di Papar.

Banyak kampung yang tiada klinik di desa. Saya mohon kepada kerajaan supaya
setiap kampung diadakan klinik desa dan kalau boleh klinik kesihatan dan seorang doktor
harus ditempatkan. Ini akan dapat membuka peluang pekerjaan kepada doktor-doktor
atau yang sedang menganggur dan menunggu penempatan.

B.42 Butiran 022200 — Farmasi dan Bekalan dan juga Butiran 080700 — Bekalan
Perubatan Fasiliti Kesihatan. Terdapat dua butiran yang bagi saya hampir sama
maksudnya iaitu mengenai khususnya berkenaan bekalan perubatan. Saya mohon
penjelasan apakah perbezaan dua butiran ini yang mana satu diberikan peruntukan
RM285 juta dan satu lagi RM3 bilion mohon pencerahan.

Tuan Pengerusi [Dato' Mohd Rashid Hasnon]: Minta ringkaskan Yang
Berhormat.

Tuan Haji Ahmad bin Hassan [Papar]: Kedua, saya ingin bertanya dengan isu
kekurangan ubat-ubatan kepada pesakit di Hospital Queen Elizabeth II, Kota Kinabalu.
Saya maklum bahawa kementerian telah menafikannya. Walau bagaimanapun, kalau
tiada angin masakan pokok bergoyang.

Justeru, saya mohon penjelasan kerajaan bagaimana kementerian dapat
memastikan agar isu ini tidak berulang lagi pada tahun hadapan? Beberapa peruntukan
perubatan ubat-ubatan yang diperuntukkan kepada 24 buah hospital awam di Sabah dan
Hospital Papar khususnya jangan ada lagi cerita-cerita kurang ubat-ubatan bikin malu
kerajaan nanti.

Tuan Pengerusi [Dato' Mohd Rashid Hasnon]: Yang Berhormat, minta
rumuskan Yang Berhormat.

Tuan Haji Ahmad bin Hassan [Papar]: Ya. saya akan gulung. Saya juga ingin
tahu melalui Belanjawan 2022 ini, apakah rancangan kementerian bagi mengatasi
masalah bekalan-bekalan perubatan yang selama ini merupakan masalah serius yang
sering dihadapi oleh klinik-klinik kesihatan luar bandar di seluruh Sabah. Sekian, terima
kasih. Papar mengundur diri. Ampiti bah kami peruntukan itu, terima kasih.
