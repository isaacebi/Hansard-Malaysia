DR.06.12.2021 73

kepada semua pihak berkuasa tempatan untuk menangguhkan pelaksanaan pelesenan
penjualan bir di semua kedai kopi dan restoran. Ekonomi kita terjejas semenjak krisis
COVID-19. Perniagaan kedai kopi yang bergantung kepada pelanggan lain dine-in baru
pulih sedikit sahaja baru-baru ini selepas dine-in diizinkan.

Harga barang yang kian meningkat pula menambahkan kos perniagaan mereka.
Sekiranya kita menguatkuasakan lesen ini sekarang, kita hanya menambahkan beban
rakyat marhaen yang berbelanja di kopitiam, kedai kopi setiap hari. Yang Berhormat
Menteri KPKT mempunyai kuasa untuk tangguhkan pelaksanaan dasar ini. Saya minta
Yang Berhormat Menteri mempertimbangkan, rakyat tidak sejahtera sekiranya kerajaan
langsung tidak membantu untuk menurunkan kos perniagaan dan kos sara hidup. Sekian,
terima kasih.

Tuan Pengerusi: Terima kasih Yang Berhormat Kluang. Silakan Yang Berhormat
Pengerang.

4.17 ptg.

Dato’ Sri Azalina Othman Said [Pengerang]: Terima kasih Tuan Pengerusi.
Saya rujuk pada Butiran 00400 — Pembangunan Bandar Pintar atau smart city. Saya
hendak tanya pada Yang Berhormat Menteri, dulu mantan Yang Berhormat Menteri sudah
banyak kali turun pada kawasan saya memberitahu tentang wujudnya smart city.
Sekarang sudah tukar Menteri, saya harap dasar tidak bertukar walaupun orangnya
bertukar ya sebab agak tidak adillah bagi rakyat kawasan saya dengan begitu semangat
hendak tunggukan smart city.

Seterusnya, Butiran 030200, Butiran 01513, Butiran 01600 dan Butiran 01603
berkaitan perumahan negara. Saya hendak sebut tentang warga tua ya. Soalan saya
pada Yang Berhormat Menteri, Malaysia pada tahun 2020 mempunyai 3.7 juta warga
emas lebih daripada umur 60 tahun nanti.

Dijangka akan meningkat 5.3 juta pada 2030 iaitu 15 peratus daripada jumlah
penduduk rakyat Malaysia. Jadi, Malaysia akan menuju kepada status negara tua. Jadi,
soalan saya pada Yang Berhormat Menteri, banyak warga emas mengalami sindrom
sarang kosong atau empty nest dengan izin, akibat tinggal bersendirian ataupun jauh
daripada anak dan menghadapi penyakit kronik di mana memerlukan penjagaan.

Saya tahu kementerian begitu peka kepada isu orang kurang upaya tetapi tentang
orang-orang yang tua dalam masyarakat kita, adakah kementerian akan mewujudkan
dasar-dasar yang baru untuk menentukan bukan sahaja aspek penjagaan tetapi fasiliti-
fasiliti untuk membantu proses ketuaan ini ataupun yang disebut dalam bahasa Inggeris
dengan izin active aging bagi komuniti-komuniti yang lebih tua.

Ketiga, saya rujuk kepada bomba, Butiran 30000, Butiran 030100, Butiran 31000
dan Butiran 36000. Saya hendak sebut tentang isu helikopter ya pada Yang Berhormat
Menteri. Seperti yang diketahui bahawa kawasan Parlimen Pengerang berdekatan
dengan projek RAPID, projek RAPID dalam kawasan Parlimen Pengerang yang mana
memang RAPID ini ialah projek minyak dengan gas yang begitu hebat, dikenali dunia.
Bersama juga projek Dialog.

Jadi kalau kebakaran berlaku, saya tahu mereka mempunyai sistem kebakaran
sendiri yang begitu padu dan high-tech tetapi untuk masyarakat berdekatan, adakah
helikopter bomba boleh dikhaskan di kawasan Parlimen Pengerang untuk keadaan
kecemasan, untuk rescue dan kecemasan dari segi penularan api untuk bekerjasama
dengan projek RAPID dan Dialog. Berkenaan dengan kempen mencegah kebakaran bagi
masyarakat, sama ada kementerian akan mengambil kira perbelanjaan yang lebih kepada
kawasan-kawasan kampung yang berdekatan dengan projek RAPID dan Dialog, minyak
dengan gas, di mana mereka diberikan sistem khusus dan bantuan di setiap kawasan
perumahan berdekatan dan kampung-kampung berdekatan untuk memberikan mereka
seperti bantuan first assistance dalam kebakaran.
