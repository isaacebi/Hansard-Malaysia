30 DR.06.12.2021

seriusnya keadaan sektor pelancongan kesihatan buat masa sekarang? Sama ada
kerajaan ada pelan tindakan penyelesaian untuk membantu sektor ini agar ia tidak luput
sama sekali.

Akhir sekali mengenai Butiran 00300 — Kemudahan Hospital. Tuan Pengerusi,
Hospital Sultan Ismail di dalam kawasan Parlimen Tebrau merupakan sebuah hospital
pakar tertier yang dilengkapi dengan sistem DIS ataupun Doctor Information System
dengan izin, iaitu sistem berkomputer sepenuhnya.

01150

HSI telah mula beroperasi pada bulan Julai 2004 tetapi terpaksa berhenti dua
bulan kemudian akibat jangkitan kulat dan mula beroperasi semula pada Februari 2006.
Kini, HSI merupakan sebuah hospital pengurusan Universiti Newcastle serta menjadi
pusat rujukan kebangsaan kepada perkhidmatan tertiary care.

Tuan Pengerusi, kelengkapan sudah hampir 18 tahun diguna pakai dengan
peningkatan penduduk yang mendadak dalam tempoh 18 tahun di kawasan Daerah Johor
Bahru. HSI telah mengalami beberapa masalah yang mendesak seperti kelengkapan katil
tidak mencukupi, kekurangan kakitangan, kerosakan kelengkapan seperti kerusi di ruang
pelawat kawasan farmasi dan juga Jabatan Kecemasan.

Tempat parkir pun tidak mencukupi dan dalam keadaan berlubang-lubang.
Masalah ini bertambah teruk ketika ia diguna pakai untuk merawat pesakit COVID-19.
Pada bulan Julai dan Ogos tahun ini saya telah menyumbangkan katil kanvas, laptop
terpakai, kain putih untuk tujuan kapan dan barangan keperluan dan lain-lain.

Jadi, saya memohon Yang Berhormat Menteri akan memberikan perhatian
kepada keadaan dan masalah di HSI supaya hospital berkenaan dapat meneruskan
khidmat kepada masyarakat dengan sebaiknya, sekiranya Hospital Pasir Gudang
dijangka tidak akan siap dan beroperasi dalam tiga atau empat tahun yang akan datang.

Tuan Pengerusi [Dato' Mohd Rashid Hasnon]: Minta rumuskan Yang
Berhormat.

Tuan Steven Choong Shiau Yoon [Tebrau]: Jadi, saya berharap Yang
Berhormat Menteri akan menjawab soalan-soalan saya. Dengan ini saya ucapkan terima
kasih.

Tuan Pengerusi [Dato' Mohd Rashid Hasnon]: Terima kasih Yang Berhormat
Tebrau. Seterusnya, saya menjemput yang Kota Kinabalu.

11.52 pg.

Tuan Chan Foong Hin [Kota Kinabalu]: Tuan Pengerusi, saya merujuk kepada
Butiran 00800 — Kemudahan Teknologi Maklumat dan Komunikasi (ICT). Tahun 2022,
tercatat peningkatan peruntukan daripada RM11.5 juta pada tahun ini ke RM41.2 juta
tahun depan. Saya mengalu-alukan peningkatan tersebut kerana ia sepadan dengan apa
yang berlaku sekarang, era COVID-19 ini, kerajaan harus melabur lebih banyak ke atas
automasi dan pendigitalan sistem perubatan.

Saya juga ingin merujuk kepada Butiran 00203 — Perkhidmatan Kesihatan Bandar
dan Butiran 00300 — Kemudahan Hospital. Kerajaan harus menyediakan bangunan
khusus di setiap hospital untuk zon pernafasan. Ini disebabkan virus SARS COVID-19
hanyalah permulaan dan semakin banyak virus baharu akan muncul dan hospital akan
terus melihat jangkitan pernafasan.

Selain itu, secara amnya sejak pandemik bermula zon pernafasan adalah
diperlukan di setiap hospital atau klinik kesihatan di mana semua kes yang disyaki
berjangkitan paru-paru yang berpotensi COVID-19 harus diasingkan daripada pesakit lain.

Saya juga dimaklumkan bahawa di Sabah, COVID-19 Assessment Centre (CAC)
juga kini dikendalikan di setiap Klinik kesihatan kerajaan di Sabah. Pihak mereka selalu
meminta agar kerajaan kekalkan allowance COVID-19 dan kekalkan atau menaikkan
