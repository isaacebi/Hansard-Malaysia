DR.06.12.2021 83

Saya hendak tanya, apakah ini juga satu susunan semula kategori ataupun
betulnya ada peningkatan peruntukan projek-projek kecil. Kalau ini adalah peningkatan
yang betul, minta kementerian nyatakan kenapa ada peningkatan yang begitu ketara.
Sekian, terima kasih.

01700

Tuan Pengerusi [Dato' Mohd Rashid Hasnon]: Terima kasih Yang Berhormat
Tanjong Malim. Sekarang saya jemput Yang Berhormat Jerai.

5.00 ptg.

Tuan Sabri bin Azit [Jerai]: Assalamualaikum warahmatullahi wabarakatuh dan
salam sejahtera. Terima kasih Tuan Pengerusi kerana memberi peluang kepada saya
untuk menyertai sesi perbahasan Kementerian Perumahan dan Kerajaan Tempatan.

Pertama, Perkara B.43 Butiran 030100 — Bomba dan Penyelamat. Pertambahan
anggota bomba sangat diperlukan terutama pada musim pandemik COVID-19 ini. Hal ini
kerana mereka merupakan antara barisan hadapan bertugas menjalankan sanitasi di
bangunan-bangunan yang berisiko.

Keadaan ini merupakan kerja tambah buat mereka sedangkan sebelum ini
mereka hanya terdedah kepada misi bantuan dan menyelamat sahaja. Selain itu, apabila
berlaku musibah besar, kekurangan anggota menyebabkan kesukaran berlaku sebagai
contoh musibah kepala air yang berlaku di Yan pada 18 Ogos 2021 yang lalu. Anggota di
balai sekitar Parlimen Jerai tidak mencukupi sehinggakan kita perlukan bantuan anggota
balai luar.

Kedua, dalam butiran yang sama. Saya suka untuk memohon agar kesemua
anggota bomba bantuan diserap ke perjawatan tetap bagi melayakkan mereka menerima
pencen sekiranya tamat berkhidmat nanti dan dapat mengurangkan kos untuk merekrut
anggota baru kerana anggota bomba bantuan ini semua sudah terlatih dan terdedah
dengan misi bantuan dan menyelamat.

Ketiga, dalam butiran yang sama. Di Jerai, terdapat enam pertubuhan bomba
sukarela. Kerajaan telah membantu pertubuhan ini dengan memberikan bantuan wang
tunai sebanyak RM1,500 setahun. Dengan jumlah berkenaan, sudah pasti tidak
mencukupi dan ia menuntut pertubuhan ini untuk menggunakan duit saku sendiri. Saya
sangat berharap sekiranya pihak kementerian menilai permohonan saya untuk
mencadangkan kenaikan peruntukan tahunan buat pertubuhan bomba sukarela ini. Saya
sangat berharap agar pihak kerajaan mempertimbangkan cadangan ini memandangkan
anggota sukarela ini sangat banyak membantu musibah dalam komuniti.

Perkara kedua, B.43 Butiran 32000 — Penyelenggaraan Bangunan dan Jentera
Bomba. Di Kedah, jumlah penduduk seramai 2,192,800 orang, manakala di Perak seramai
2,510,200. Namun begitu, perbezaan yang ketara ini dapat dilihat daripada segi
kewujudan balai bomba. Di Kedah hanya terdapat 19 buah balai bomba manakala di
Perak terdapat 34 buah balai bomba yang beroperasi.

Soalan saya, apakah kriteria yang diambil kira bagi mewujudkan sebuah balai
bomba di sesuatu lokasi? Pihak kementerian juga perlu mengkaji semula pembekalan
jentera yang sesuai dengan mengikut kawasan risiko sesuatu tempat. Terdapat balai yang
mempunyai jentera yang besar dan tidak boleh mengakses ke sesuatu lokasi, terutama
ke kawasan penduduk yang jalannya sempit dan tidak kukuh untuk dilalui jentera berat.

Seterusnya P.43 Butiran 01513 — Program Perumahan Rakyat. Baru-baru ini di
akhbar tempatan kecoh berkaitan projek perumahan mampu milik yang tidak terjual.
Adakah RM200,000 hingga ke RM500,000 boleh dikira sebagai rumah mampu milik? Kita
sedia maklum purata gaji rakyat Malaysia sama ada graduan ataupun tidak di bawah
RM4000 sebulan. Adakah logik untuk bank meluluskan pinjaman jika harga rumah mampu
milik ini berada dalam lingkungan RM200,000 hingga ke RM500,000? Jika ya sekalipun,
ia adalah di paras cukup-cukup, tanpa ada lebihan.
