40 DR.26.07.2021

(iii) melindungi kesihatan rakyat secara keseluruhan dengan
menyediakan sokongan yang mencukupi bagi keperluan selain
COVID-19.

Kerajaan juga menyedari impak pandemik kepada aspek kesihatan mental
rakyat Malaysia. Oleh itu, langkah-langkah khusus telah diambil bagi menyelesaikan
cabaran yang dialami rakyat berkaitan dengan isu kesihatan mental seperti mewujudkan
talian sokongan psikososial di bawah Kementerian Kesihatan Malaysia dan penyaluran
dana kepada NGO yang berkaitan dengan kesihatan mental.

Tuan Yang di-Pertua, kerajaan faham bahawa rakyat berada dalam keadaan
resah dan bimbang apabila angka kes harian COVID-19 menunjukkan peningkatan.

01220

Kerajaan sedang berusaha sedaya mungkin untuk mengatasi kemelut yang kita
hadapi ini dengan mempercepatkan program vaksinasi. Malaysia hari ini adalah antara
negara yang terpantas memvaksinasi penduduknya. [Tepuk] Memang benar kerajaan ini
tidak sempurna tetapi apa yang benar ialah kerajaan hari ini tidak berpeluk tubuh
membiarkan rakyat menderita malah sentiasa bergerak dan bertindak... [Tepuk] [Dewan
riuh]

Tuan Mohamed Hanipa bin Maidin [Sepang]: Kerajaan tebuk atap.

Tan Sri Dato’ Sri Haji Mahiaddin bin Md. Yassin: ...Kerana melibatkan nyawa
dan kehidupan rakyat. Apa yang penting, kita mesti bersolidariti dalam menghadapi
zaman yang sukar ini.

Dato’ Seri Dr. Shahidan bin Kassim [Arau]: [Tidak jelas]

Tan Sri Dato’ Sri Haji Mahiaddin bin Md. Yassin: Janganlah kita berbalah dan
menuding jari kerana di sana ada rakyat yang jiwanya sengsara.

Tuan Mohamed Hanipa bin Maidin [Sepang]: Bunuh diri.

Tan Sri Dato’ Sri Haji Mahiaddin bin Md. Yassin: Ada rakyat yang tenggelam
punca, ada anak yang menderita manakala frontliners kita terus terbeban dan hospital
kita semakin tertekan. Marilah kita berganding bahu mencari berkat dan meraih jaya pada
setiap usaha sama kita.

Dato’ Seri Dr Wan Azizah Wan Ismail [Pandan]: Yang Amat Berhormat
Pagoh, boleh saya mencelah?

Tan Sri Dato’ Sri Haji Mahiaddin bin Md. Yassin: “Bulat air kerana
pembetung, bulat kita kerana muafakat’. “Bersatu kita teguh dan bercerai kita roboh”.
Kepada Ahli-ahli Yang Berhormat dan rakyat Malaysia sekalian, pastinya sudah banyak
perkara ini telah menjadi kebiasaan baharu kita. Keluar rumah perlu memakai pelitup
muka, cecair sanitasi menjadi peneman setiap masa dan penjagaan kendiri mestilah
diamalkan walau di mana sahaja kita berada.

Selain itu, saya menyeru kepada seluruh rakyat untuk mendapatkan vaksin
dengan segera. Tidak kiralah apa jenamanya, ia masih vaksin yang berkesan untuk
mencegah wabak yang berbahaya ini. Seganas mana pun wabak ini menakutkan
manusia, insya-Allah vaksinasi adalah cara terbaik untuk melindungi nyawa kita.

Saya juga mengambil kesempatan ini untuk mendoakan kejayaan dan
keselamatan kontinjen negara yang sedang berjuang di Temasya Sukan Olimpik Tokyo.
[Tepuk] Semoga misi 64 barisan atlet, jurulatin dan petugas yang dipimpin oleh Datuk
Lee Chong Wei selaku Ketua Kontinjen Negara dapat melakar sejarah kejayaan
cemerlang buat negara kita dalam temasya Sukan Olimpik ini.

Tuan Yang di-Pertua, demikianlah ucapan dan penerangan saya mengenai
Pelan Pemulihan Negara yang bertemakan #menangbersama. Saya berdoa ke hadrat
Allah SWT agar mudah-mudahan kita dapat terus dilindungi daripada wabak COVID-19
dan diberikan kesihatan yang sempurna. Buat rakan-rakan saya Ahli-ahli Parlimen,
pegawai-pegawai pengiring dan kakitangan Parlimen yang didapati positif COVID-19,
saya doakan mereka semua diberikan kesembuhan segera. Begitu juga kepada rakyat
Malaysia yang dijangkiti virus ini, saya doakan anda semua mendapat rawatan yang
terbaik dan segera sembuh, insya-Allah. Amin ya rabbal alamin. Terima kasih Tuan Yang
di-Pertua.

Tuan Sanisvara Nethaji Rayer a/l Rajaji [Jelutong]: Tuan Yang di-Pertua.

Tan Sri Dato’ Sri Haji Mahiaddin bin Md. Yassin: Assalammualaikum
warahmatullahi wabarakatuh.
