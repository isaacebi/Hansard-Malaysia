DR.10.11.2021 89

dan membenarkan pembantu rumah yang baru memasuki Malaysia dengan selamat
tertakluk kepada status vaksinasi mereka, ujian saringan dan arahan kuarantin.
Menyelesaikan isu MOU yang tertunggak dengan negara terbabit dan menyediakan
sistem permohonan yang lebih pantas untuk mengurangkan masa menunggu yang lama
bagi mendapatkan pembantu rumah yang terbaru.

Pendekatan menang-menang, win-win ini akan membantu kutipan levi ataupun
pendapatan kerajaan dan mengekalkan atau menambah jumlah penyertaan wanita dalam
sektor pekerjaan yang telah sedia rendah selama ini. Kerajaan juga perlu melihat isu
permohonan kewarganegaraan oleh wanita Malaysia untuk anak mereka dengan lebih
empati. Permohonan kewarganegaraan mempunyai backlog yang terlalu banyak.

KDN pula bekerja dengan lebih cepat, terutamanya Jabatan Pendaftaran Negara.
Ini perlu disegerakan. Di Malaysia, semua pergerakan bergantung pada Mykad ataupun
MykKid. Jika kadar kelulusan hanya 0.89 peratus diberikan dalam nisbah tujuh kelulusan
setahun, KDN memerlukan hampir 336 tahun untuk memproses lebih 2,352 permohonan
yang telah dikemukakan sepanjang tiga tahun lepas. Ini tidak boleh diterima.

Tuan Yang di-Pertua, kemudahan outriders. Satu, mengapa Menteri-menteri
Kanan diberikan perkhidmatan polis pengiring (outriders) sebagaimana yang diperoleh
oleh Timbalan Perdana Menteri sebelum ini, sedangkan mereka bukan Timbalan Perdana
Menteri. Berapakah kos kepada kerajaan untuk outriders bagi empat orang Menteri
Kanan? Kita tidak lihat fungsi mereka. Keduanya, Segambut juga mahu KDN segera
menarik balik kemudahan outriders kepada mantan Perdana Menteri yang telah pun
disabitkan kesalahan di mahkamah.

Berapakah kos sebulan untuk pembayar cukai membiayai kemudahan outriders
ini? Kita telah menghantar mesej yang salah kepada pembayar cukai dan kanak-kanak
yang turut berada di jalan raya. Kenapakah kita perlu memberi laluan kepada VIP yang
jelas telah disabitkan melakukan kesalahan? Mengapakah mereka perlukan perlindungan
daripada polis pengiring?

Sepatutnya seluruh rakyat Malaysia dalam negara ini yang memerlukan
perlindungan daripada orang yang telah disabitkan kesalahan di mahkamah.

Taska di tempat kerja sektor awam. Sepertimana dalam Belanjawan 2020 dan
2021, tahun 2022 juga memperuntukkan sebanyak RM30 juta bagi penubuhan taska di
bangunan kerajaan, terutamanya untuk frontliners. Mekanisme bagi memastikan lebih
banyak agensi kerajaan memohon perlu dipertingkatkan serta dikaji semula supaya geran
ini tidak dibazirkan seperti kegagalan tahun ini dan tahun lepas oleh Yang Berhormat
Menteri dan Yang Berhormat Timbalan Menteri Wanita.

KPWKM di bawah pimpinan Yang Berhormat Menteri Wanita sekarang memang
jelas tidak mempunyai keprihatinan dan idea baru untuk membangunkan kemudahan dan
industri taska, tidak cekap, tidak mampu dan kelihatan tidak berminat. Sudah jelas RM30
juta ini gagal dimanfaatkan pada tahun lepas. Hanya RM5.5 juta dibelanjakan dan tahun
ini hanya RM6.6 juta dibelanjakan.

Untuk mengelakkan kegagalan ini berulang semula tahun hadapan, saya hendak
cadangkan peruntukan ini dikendalikan oleh Jabatan Perkhidmatan Awam. Mendapat
sesuatu yang bernilai namun tidak pandai digunakan dengan sebaiknya. Satu kerugian
besar untuk frontliners dan anak-anak kecil kita.

Industri pendidikan awal kanak-kanak perlu dibantu. Semua manfaat dalam
belanjawan tidak cukup menarik untuk membantu industri ini. KPWKM mesti segera
menyelesaikan isu dual licensing untuk taska dan tadika kerana usaha sebelum ini terjejas
oleh Langkah Sheraton dan sampai hari ini belum selesai.

Segambut juga mahu penstrukturan semula industri pendidikan awal kanak-kanak
dilaksanakan dengan kadar segera supaya tidak ada empat menteri yang berbeza
menjaga hal ehwal pendidikan kanak-kanak berusia bawah 7 tahun sekarang. Menteri
Perpaduan, Menteri Pendidikan, Menteri Pembangunan Luar Bandar dan Menteri Wanita.
Semua ada kad laporan 100 hari yang berbeza-beza standard dan tiada kesinambungan
bagi perkembangan minda dan sosial kanak-kanak.
