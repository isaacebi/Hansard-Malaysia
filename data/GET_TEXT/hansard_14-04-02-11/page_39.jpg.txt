DR.10.11.2021 29

yang telah pun diumumkan dalam Belanjawan 2020 dapat disalurkan terus kepada
sasaran.

Langkah ini amat penting untuk memastikan golongan yang terkesan dapat
dibantu segera dan tidak dibiarkan merana. Dalam pada itu, penyampaian segala insentif
untuk komuniti perniagaan mestilah dipermudahkan untuk membantu mereka bangkit
semula dan meraih keuntungan yang kesannya akan memberikan impak yang positif
kepada ekonomi negara.

Terbaru, Moody’s Analytics mengunjurkan Keluaran Dalam Negara Kasar (KDNkK)
Malaysia berkembang kepada 5.0 peratus tahun depan disokong oleh pembukaan semula
perjalanan semula domestik dan antarabangsa, kenaikan harga komoditi dan peningkatan
dalam perdagangan global. Pastinya unjuran ini dapat berasaskan sentimen pengguna
dan komuniti perniagaan, berikutan pembukaan pesat semua sektor ekonomi dan sosial
hasil kejayaan program vaksinasi kita ini. Tuan Yang di-Pertua, saya mohon
menyokong Belanjawan ini. Terima kasih.

Tuan Yang di-Pertua: Terima kasih Yang Berhormat Pagoh. Seterusnya, saya
ingin mengumumkan senarai pembahas sebelum pukul 1.00 petang, insya-Allah ya. Kita
akan mulakan selepas ini dengan Yang Berhormat Klang, diikuti dengan Yang Berhormat-
Yang Berhormat berikut Yang Berhormat Batang Lupar, Yang Berhormat Sepang, Yang
Berhormat Jerantut dan Yang Berhormat Padang Serai.

Yang Berhormat Klang, silakan.

11.54 pg.

Tuan Charles Anthony Santiago [Klang]: Terima kasih Tuan Yang di-Pertua.
Selamat pagi dan salam sejahtera kepada semua kawan di sini. Saya akan membincang
lebih kurang lima ke enam perspektif berkait dengan Bajet 2022. Pertama ialah meminta
kerajaan untuk meningkatkan peruntukan kepada Kementerian Pembangunan Usahawan
dan Koperasi demi kepentingan small and medium industries.

Walaupun kebanyakan negeri telah memasuki ke fasa tiga dan empat dalam
Pelan Pemulihan Negara, tetapi masih ada sebilangan besar perniagaan khususnya SME,
perniagaan mikro dan informal yang mengalami kesukaran untuk menjalankan perniagaan
akibat kesan lockdown dan pandemik yang masih berlanjutan.

Kebanyakan daripada peniaga-peniaga ini telah menghabiskan wang simpanan
untuk mengekalkan perniagaan dan kini sedang mengalami aliran tunai yang amat kritikal
(cash flow problems). Malah daripada bancian pejabat saya dengan lebih kurang 1,192
peniaga kecil 60 peratus daripada mereka tidak mendapat sebarang bantuan termasuk
pinjaman daripada institusi kewangan walaupun berkait dengan pihak kerajaan.

Kebanyakan pemilik-pemilik perniagaan kecil ini adalah golongan M40 tetapi kini
telah tergelincir ke kumpulan B40. Ada peniaga-peniaga kecil yang tidak berkemampuan
untuk membayar hutang, sewa premis dan juga bil-bil utiliti dan sebagainya. Akhirnya
mereka terpaksa bergantung kepada pinjaman along dan mendedahkan lebih ramai
peniaga-peniaga terjerumus ke dalam kemiskinan.

Kerajaan harus memainkan peranan penting dalam masa permulaan pemulihan
yang paling kritikal ini untuk membantu perniagaan mikro dan SME. Andaikan sesebuah
perniagaan mikro ataupun kecil mengupah tiga hingga lima pekerja, kerajaan dapat
menyelamatkan sejuta pekerjaan hanya membantu dengan 200,000 perniagaan mikro
kecil.

Oleh yang demikian, saya mencadangkan kerajaan untuk mengkaji dan
meningkatkan peruntukan sejumlah RM1.5 bilion kepada Kementerian Pembangunan
Usahawan dan Koperasi untuk membolehkan lebih ramai pinjaman dibuat dan juga minta
kementerian untuk mengatakan kaedah-kaedah dan cara-cara untuk menolong peniaga-
peniaga kecil dalam keadaan kecemasan ataupun dalam keadaan ICU.
