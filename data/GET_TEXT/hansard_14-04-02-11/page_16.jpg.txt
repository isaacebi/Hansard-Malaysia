6 DR.10.11.2021

kerana kita ingin melihat projek-projek itu siap untuk keselesaan rakyat. Sekian dan terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan kedua, saya jemput Yang Berhormat
Dungun.

Tuan Haji Wan Hassan bin Mohd Ramli [Dungun]: Terima kasih, Tuan Yang
di-Pertua. Kalau kita lihat dalam CIDB yang merupakan tanggungjawab yang diberikan
ialah terhadap pemantauan harga binaan dan menerbitkannya melalui portal National
Construction Cost Centre (N3C). Sejauh manakah keberkesanan pemantauan yang
dibuat oleh Lembaga Pembangunan Industri Pembinaan Malaysia (CIDB) dari semasa ke
semasa mengikut isu yang sedang berlaku sekarang ini? Terima kasih, Tuan Yang di-
Pertua.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Dungun. Sila Yang Berhormat Timbalan Menteri.

Datuk Arthur Joseph Kurup: Terima kasih, Yang Berhormat Dungun. Betul
seperti Yang Berhormat katakan tadi, KKR melalui CIDB sentiasa melaksanakan
pemantauan harga secara bulanan dan juga menerbitkannya melalui portal National
Construction Cost Centre (N3C). Untuk makluman Dewan yang mulia ini, harga bahan-
bahan binaan ini akan dikumpulkan melalui kerjasama daripada beberapa persatuan
berkaitan pembinaan dan diperoleh daripada kontraktor-kontraktor sendiri. Aktiviti
pemantauan ini telah dilaksanakan semenjak tahun 2002. Pada masa yang sama untuk
makluman Ahli Yang Berhormat juga— Macam tercicir maklumat yang saya ingin gunakan
untuk jawab tadi.

Okey. Untuk makluman Ahli Yang Berhormat juga, kita juga menerbitkan bahan-
bahan binaan melalui Jabatan Perangkaan Malaysia (DOSM). Jadi, apabila kita
mengambil kira VOP untuk diberikan kepada kontraktor itu, kita akan berdasarkan harga-
harga bahan yang diterbitkan oleh DOSM yang telah mengambil kira secara purata
kenaikan ataupun penurunan harga bahan binaan di seluruh negara Malaysia termasuk
zon utara, tengah dan timur. Jadi, semua ini akan dipantau dan juga MOF sentiasa
mengambil kira harga binaan mengikut keadaan ekonomi semasa dalam menentukan
VOP yang akan diberikan. Sekian dan terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri. Pertanyaan Jawab Lisan seterusnya, saya ingin menjemput
Yang Berhormat Sik.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Terima kasih Tuan Yang di-Pertua.

Mai Parlimen naik Proton Saga,
Soalan saya nombor tiga.

3. Tuan Ahmad Tarmizi bin Sulaiman [Sik] minta Menteri Pertahanan menyatakan
keberkesanan pertahanan negara bagi operasi National Task Force (NTF) melalui Ops
Benteng di kawasan sempadan negara Laut China Selatan termasuk pulau-pulau
berdekatan kerana ancaman pencerobohan yang kerap oleh kapal-kapal negara luar.

Timbalan Menteri Pertahanan [Dato’ Sri Ikmal Hisham bin Abdul Aziz]: Tuan
Yang di-Pertua, boleh saya buka mask tidak?

Timbalan Yang di-Pertua [Dato’ Mohd Rashid Hasnon]: Boleh buka.

Dato’ Sri Ikmal Hisham bin Abdul Aziz: Terima kasih banyak. Sebelah saya
tidak orang, tidak apa. Okey, terima kasih. Bismillahi Rahmanir Rahim, assalamualaikum
warahmatullahi wabarakatuh. Terima kasih dan juga tahniahlah kepada Yang Berhormat
Sik, seorang ahli PAC yang juga Pengerusi Lembaga Kemajuan Pertanian Muda (MADA).

Sebab yang MADA ini pengurusan penanaman padi. Jadi, hari ini nampak ambil
berat juga tentang isu pertahanan dan keselamatan negara. Beliau bertanya dan
