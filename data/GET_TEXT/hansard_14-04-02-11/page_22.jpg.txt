12 DR.10.11.2021

Indikator keenam, kadar insiden kes harian dan terakhir kurang daripada 1,200
sehari.

Indikator ketujuh, kadar vaksinasi populasi keseluruhan melebihi 80 peratus.

Jadi, kerajaan hanya akan menggunakan satu SOP Yang Berhormat yang
merupakan protokol kesihatan umum. Walau bagaimanapun, jika berlaku kes mendadak
dan meningkat, kerajaan akan melaksanakan langkah deterrence dan memantau dengan
sistem python alert.

Terdapat hanya dua kategori dalam sistem ini iaitu tinggi atau rendah dan dilihat
berisiko tinggi kerajaan mungkin akan mengenakan sekatan bagi aktiviti sosial dan
bukannya aktiviti ekonomi. Terima kasih.

Tuan Steven Choong Shiau Yoon [Tebrau]: Soalan tambahan boleh? Dari
Tebrau. Ini isu yang penting.

Timbalan Yang di-Pertua [Dato' Mohd Rashid Hasnon]: Minta maaf. Saya
hendak teruskan. Saya minta maaf Yang Berhormat Tebrau.

Soalan seterusnya nombor 5. Yang Berhormat Kinabatangan tidak ada dalam
Dewan.

[Soalan No. 5 — YB. Dato’ Sri Bung Moktar bin Radin (Kinabatangan) tidak hadir]

1050
Datuk Wira Dr. Mohd. Hatta bin Md. Ramli [Lumut]: Nombor 5 tidak ada ya?
Timbalan Yang di-Pertua [Dato’ Mohd Rashid Hasnon]: Ya.
Datuk Wira Dr. Mohd. Hatta bin Md. Ramli [Lumut]:

Buah delima jual di padang,
Pokoknya senang ditanam,
Nombor 5 penyoal tidak datang,
Saya serah soalan Nombor 6.

Timbalan Yang di-Pertua [Dato’ Mohd Rashid Hasnon]: Baik. [Ketawa] [Dewan
riuh] Sila Yang Berhormat Menteri Sains, Teknologi dan Inovasi atau Timbalannya
menjawab.

6. Datuk Wira Dr. Mohd Hatta bin Md. Ramli [Lumut] minta Menteri Sains,
Teknologi dan Inovasi menyatakan sama ada kementerian akan terus menggalakkan
pemain tempatan terlibat dalam pengeluaran vaksin COVID-19 dan apakah insentif yang
disediakan kepada pemain industri ini.

Timbalan Menteri Sains, Teknologi dan Inovasi [Datuk Haji Anmad Amzad
bin Mohamed @ Hashim]: [Ketawa] Assalamualaikum warahmatullahi wabarakatuh.
Saya minta maaf. Saya tidak sempat hendak jawab pantun itu. [Ketawa]

Tuan Yang di-Pertua, terima kasih kepada Ahli Yang Berhormat Lumut atas
soalan yang baik ini. Sebagai mana Yang Berhormat dan seluruh rakyat Malaysia sedia
maklum, Malaysia sememangnya berhasrat untuk menjadi hab bagi pengeluaran vaksin
secara tempatan pada masa hadapan.

Matlamat ini disokong dengan penubuhan pusat vaksin negara yang dikenali
sebagai Institut Genom dan Vaksin Malaysia (MGVI) yang telah dilancarkan pada 1
November 2021 yang akan menempatkan pakar-pakar yang mempunyai kepakaran yang
khusus di dalam penghasilan vaksin termasuklah vaksin COVID-19. Kini kepakaran di
dalam negara sedang dikenal pasti dan disusun bagi memastikan strategi penubuhan
MGVI ini dapat dilaksanakan dengan sempurna.
