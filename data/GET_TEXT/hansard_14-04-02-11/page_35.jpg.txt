DR.10.11.2021 25

Tuan Sanisvara Nethaji Rayer a/l Rajaji [Jelutong]: Tuan Yang di-Pertua.
Tuan Yang di-Pertua: Ya, saya.

Tuan Sanisvara Nethaji Rayer a/l Rajaji [Jelutong]: Sebelum itu, selamat pagi
Tuan Yang di-Pertua.

Tuan Yang di-Pertua: Selamat pagi.

Tuan Sanisvara Nethaji Rayer a/l Rajaji [Jelutong]: Saya bangun untuk
membangkitkan Peraturan Mesyuarat 18(1).

Tuan Yang di-Pertua: Ya.

Tuan Sanisvara Nethaji Rayer a/l Rajaji [Jelutong]: Saya baca peraturan
tersebut. “Siapa-siapa Ahli selain Menteri bolehlah berdiri di tempatnya meminta
kebenaran hendak merundingkan perkara tertentu berkenaan kepentingan orang ramai
yang berkehendak disegerakan dengan membacakan teks Usul.”

Tuan Yang di-Pertua: Ya.

Tuan Sanisvara Nethaji Rayer a/I Rajaji [Jelutong]: Pada 8 Oktober, saya telah
mengusulkan satu Usul ke Pejabat Tuan Yang di-Pertua untuk membahaskan suatu isu
berkepentingan orang ramai iaitu penyalahgunaan dan penyelewengan geran atau dana
MITRA, di mana saya masih belum lagi menerima maklum balas.

Untuk makluman Tuan Yang di-Pertua, selepas perkara ini dibahaskan di Dewan
yang mulia ini, pihak SPRM telah membuat tangkapan ke atas seramai lebih kurang 15
hingga 16 orang daripada beberapa buah syarikat atau NGO. Kita lihat- Dana MITRA iaitu
pengagihan kotak makanan dan sebagainya.

Saya telah menerima maklum balas dan tekanan daripada orang awam,
kenapakah pemimpin-pemimpin daripada Parti MIC belum lagi ditangkap oleh pihak
SPRM dan disiasat? Kenapa hanya ‘ikan-ikan bilis’ sahaja ditangkap? Kenapa ‘ikan-ikan
jerung’ yang masih lagi ada di luar sana belum ditangkap? Adakah pihak SPRM takut
dengan pemimpin-pemimpin MIC?

Jadi, saya mendapat desakan daripada rakyat terutamanya orang India untuk
membahaskan perkara ini. Hal ini demikian kerana kalau mereka pemimpin-pemimpin
MIC tidak ditangkap, perkara ini tidak boleh diselesaikan dan saya mohon penjelasan.

Mohon diberikan ruang dan peluang untuk membahaskan perkara ini kerana
perkara ini merupakan perkara yang hangat sedang dibincangkan di luar sana dan saya
mohon diberikan peluang untuk perkara ini dibahaskan oleh semua Ahli Yang Berhormat
yang ada di Dewan yang mulia ini. Pohon panduan Tuan Yang di-Pertua yang budiman.
Terima kasih.

Tuan Yang di-Pertua: Yang Berhormat, maaf. Saya ingatkan, saya sudah jawab
kepada Yang Berhormat melalui surat bertarikh 12 Oktober bahawa usul itu ditolak. Ada?

Tuan Sanisvara Nethaji Rayer a/l Rajaji [Jelutong]: Ditolak?
Tuan Yang di-Pertua: Ya. Pada 12 Oktober.

Tuan Sanisvara Nethaji Rayer a/l Rajaji [Jelutong]: Saya tidak menerima
sebarang maklum balas tetapi bolehkah saya mohon menggunakan peluang ini untuk
merayu supaya perkara itu masih dibahaskan kerana Tuan Yang di-Pertua.

Tuan Yang di-Pertua: Saya perlu rujuk semula kepada surat usul Yang
Berhormat yang mula-mula itu. Boleh begitu?

Tuan Sanisvara Nethaji Rayer a/l Rajaji [Jelutong]: Ya dan Tuan Yang di-
Pertua sebagai seorang yang merupakan seorang peguam yang tersohor juga memahami
bahawa ini merupakan perkara yang perlu dibahaskan untuk kita mengetahui, apa yang
sebenarnya berlaku. Jangan benarkan orang-orang yang bertanggungjawab itu
dibebaskan begitu saja. Saya merayu, kalau pihak SPRM sedang menonton, tolonglah
tangkap ‘ikan-ikan jerung’, pemimpin-pemimpin MIC yang terlibat. Jangan benarkan
mereka begitu saja dibebaskan. Terima kasih.
