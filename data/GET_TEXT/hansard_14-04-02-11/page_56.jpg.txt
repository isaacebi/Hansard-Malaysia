46 DR.10.11.2021

secara maksimum kepada rakyat Malaysia. Saya ingin mengakhiri ucapan saya dengan
sebuah pantun.

Tentera Malaysia gagah berentap;
Berkorban nyawa menentang musuh;

Jika mahu ekonomi negara terus mantap;
Rasuah dan penyelewengan perlu dimansuh.

Sekian terima kasih Tuan Yang di-Pertua. Saya menyokong dan menanti
jawapan. Terima kasih.

Dato’ Sri Azalina Othman Said [Pengerang]: Yang Berhormat Machang.

2.43 ptg.

Datuk Ahmad Jazlan bin Yaakub [Machang]: Bismillahi Rahmani Rahim.
Assalamualaikum warahmatullahi wabarakatuh dan salam sejahtera.

Terima kasih Tuan Yang di-Pertua kerana telah memberi kesempatan untuk saya
turut sama dalam perbahasan pada petang ini. Saya ucapkan setinggi terima kasih dan
tahniah kepada kerajaan atas pembentangan Belanjawan 2022 yang telah melibatkan
RM330 bilion.

Satu jumlah yang cukup besar yang sudah tentu menuntut satu komitmen
daripada pihak kerajaan untuk memastikan pendapatan negara terus dapat dijana agar
jurang perbelanjaan dan pendapatan ini ataupun defisit tidak akan terus melebar. Pada
saat dan tatkala kita masih lagi berada dalam lingkungan pandemik COVID-19,
kemuraman dan penguncupan ekonomi ini sudah tentu akan membawa kesan kepada
pendapatan negara.

Tuan Yang di-Pertua, ada beberapa perkara yang saya hendak sentuh pada
petang ini. Pertama soal kestabilan politik ini ada hubung kait dengan kedudukan ekonomi
negara. Kalau politik tidak stabil, sudah tentulah pelabur-pelabur asing dari luar tidak akan
menjadikan negara ini sebagai sebuah destinasi untuk mereka datang melabur kerana
tiada jaminan. Sudah tentu setiap kali kerajaan berubah akan ada sedikit sebanyak
perubahan dasar-dasar yang akan menyebabkan suatu tanda tanya yang besar di
kalangan pelabur untuk terus datang dan melabur dalam negara kita.

Saya ingin bertanya kepada pihak kerajaan tentang beberapa perkara antaranya
ialah perkara yang dibawa oleh Tuan Yang di-Pertua sendiri ke dalam Dewan yang mulia
iaitu Rang Undang-undang Anti Lompat Parti. Adakah pihak kerajaan bercadang untuk
memberi laluan dan mengizinkan apa yang dibawa oleh Yang Berhormat Pengerang, hari
ini duduk di atas Tuan Yang di-Pertua untuk memberi laluan rang undang-undang ini
dibawa ke Dewan yang mulia ini untuk dibahas dan juga diputuskan.

Ini amat penting Tuan Yang di-Pertua, kita lihat selepas Pilihanraya Umum Ke-14
keadaan politik negara kita tidak stabil. la telah mengakibatkan kepada kedudukan
ekonomi negara juga terus meruncing. Sudahlah dengan keadaan pandemik COVID-19
yang kita alami ini dengan kematian sudah menjangkau hampir 30 ribu. Rakyat Malaysia
beruntung juga kalau hendak dikira, sekali pilihan raya, dapat tiga buah kerajaan, negara
lain tidak ada kot saya rasa macam ini.

Tentang rang undang-undang ini bagi saya, ia nya amat perlu untuk dibawa ke
Dewan ini kerana kita lihat apa yang berlaku sehari dua ini. Seolah-olah kita tidak serik-
serik, di Melaka jadi lagi hari ini, kelam kabut semua dengan Pilihan Raya Kecil. Juga
berlaku merupakan perkara yang sama Tuan Yang di-Pertua, maka bagi saya perkara ini
perlu kita selesaikan sebelum Pilihanraya Umum Ke-15 ini nanti, mungkin tidak lama lagi
Pilihanraya Umum Ke-15.

Kalau pihak kerajaan, dan semua Ahli Dewan Rakyat ada kesungguhan untuk
melihat kestabilan politik negara ini, sudah tentulah ia nya tidak ada masalah sekiranya
dibawa ke Dewan ini dan akhirnya kita sama-sama putuskan. Kita tidak tahu Tuan Yang
di-Pertua selepas daripada pilihan raya, pasca Pilihanraya Umum Ke-15, apakah suasana
