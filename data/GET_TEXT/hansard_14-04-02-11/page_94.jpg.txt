84 DR.10.11.2021

kepada fi kerajaan untuk proses mendokumentasikan pekerja tanpa dokumen sah yang
sudah berada dalam negara dengan kadar segera untuk menyelamatkan industri
perladangan kita.

Inisiatif untuk menggalakkan warga tempatan untuk terlibat dalam industri
perladangan juga harus dipergiatkan dengan usaha-usaha penawaran gaji dan upah yang
setimpal dan penggunaan teknologi moden dalam proses-proses operasi di ladang-ladang
sedia ada.

Tuan Yang di-Pertua, isu pemilikan rumah kediaman juga masih membelenggu
masyarakat kita di kawasan Parlimen Tawau dan Kalabakan. Projek Perumahan Rakyat
amat diperlukan disebabkan kita masih juga menghadapi jumlah setinggan yang agak
tinggi dan masih terdapat golongan berpendapatan rendah terutama golongan B40.
Dilaporkan tidak kurang dari 10,000 keluarga masih menempati rumah-rumah di atas
tanah-tanah kerajaan di Tawau dan Kalabakan dan permintaan daripada warga tempatan
untuk unit-unit PPR dimaklumi adalah sangat tinggi.

Dengan peruntukan sebanyak RM398 juta untuk mewujudkan 11,800 unit PPR
dalam Bajet 2022, kita mengharapkan Kementerian Perumahan dan Kerajaan Tempatan
dapat bekerjasama dengan Kerajaan Negeri Sabah untuk pemerolehan tanah-tanah
sesuai untuk kita terus membina dan menyediakan unit-unit PPR dan jika dapat
diusahakan, unit-unit baru ini dapat diagihkan nanti secara sewa beli. Kita juga ingin
mengetahui apakah perincian boleh diperjelaskan kepada Program Rumah Mesra Rakyat
yang diperuntukkan bajet sebanyak RM315 juta untuk mewujudkan 3,000 rumah.

Pertanian adalah perniagaan yang menguntungkan. Pada tahun 2020, nilai import
makanan negara kita adalah berjumlah RM55.4 bilion iaitu peningkatan sebanyak 22.3
peratus berbanding jumlah import bernilai RM45.1 bilion pada tahun 2015. Potensi
kesuburan yang terdapat di Sabah sepatutnya dimanfaatkan bagi menjadikan Sabah
pengeluar dan pembekal produk makanan kepada penduduk Malaysia.

Dimaklumkan bahawa terdapat lima daerah dengan keluasan 508 hektar telah
dikenal pasti bagi Program Tanaman Kekal Pengeluaran Makanan yang baharu iaitu di
Kinabatangan, Kudat, Sipitang, Bongawan dan Kalabakan. Kita memohon Kementerian
Pertanian dan Industri Makanan memberi perincian apakah jenis tanaman yang
difokuskan dan juga peruntukan yang disediakan. Apakah program ini dapat dimulakan
seawal suku pertama tahun 2022 dan apakah sasaran yang ditetapbkan? Berapa
peruntukan yang disediakan bagi Program Pembangunan Komuniti Tanaman yang
bernilai tinggi di Sabah seperti sayur-sayuran dan buah-buahan?

Tuan Yang di-Pertua, sekali lagi warga Kalabakan merasa sedikit terkilan apabila
pengharapan kita agar dalam Bajet 2022 ini peruntukan untuk pembinaan Lebuh Raya
Trans-Borneo berserta pembinaan Kompleks CIQS dan perumahan kerajaan di seluruh
Kalabakan berjumlah RM600 juta yang pernah dinyatakan peruntukannya dalam Bajet
2020 tidak disediakan semula setelah dimansuhkan oleh Kerajaan Perikatan Nasional.

Timbalan Yang di-Pertua [Dato' Mohd Rashid Hasnon]: Minta rumuskan Yang
Berhormat.

Tuan Ma’mun bin Sulaiman [Kalabakan]: Ya. Projek ini adalah pemangkin
kepada ekonomi warga Kalabakan dan Tawau dan bakal memberi manfaat besar kepada
negeri Sabah secara umumnya.

Impak dan limpahan ekonomi pasti akan berlaku bila ibu kota baharu Republik
Indonesia disiapkan pada tahun 2022 dan lokasi tersebut paling dekat dengan Daerah
Kalabakan berbanding dengan daerah-daerah lain di Malaysia. Diharapkan pertemuan
yang dirancang antara Yang Amat Berhormat Perdana Menteri dengan Bapak Jokowi,
Presiden Republik Indonesia pada hari ini akan memasukkan agenda ini dalam
perbincangan yang bakal diadakan.

Terakhir, kita sangat mengharapkan agenda kemakmuran bersama dan agenda
pembangunan yang lebih seimbang antara wilayah akan diteruskan. Negeri-negeri yang
bakal menjadi wilayah-wilayah Malaysia yang terletak di Pulau Besar Borneo mempunyai
potensi yang sangat besar untuk kita manfaatkan bersama. Kita di Sabah pasti sangat
