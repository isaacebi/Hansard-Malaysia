DR.10.11.2021 27

lebih baik daripada itu. Justeru, usaha-usaha pemulihan perlulah bersifat luar biasa
dengan izin, out of the box dan superefficient bagi mewujudkan pertubuhan yang mantap
dan gemilang yang mampu meletakkan kembali Malaysia di landasan yang betul untuk
mencapai tahap status negara maju berpendapatan tinggi.

Seperti yang selalu saya tekankan di sini, pendekatan bersepadu seluruh negara
atau dengan izin, whole-of-nation approach perlu didakap erat, dihayati dan dijayakan oleh
setiap orang daripada rakyat negara yang tercinta ini. Janganlah ada di antara kita hanya
berpeluk tubuh, jangan pula hanya tahu menuding jari mencari salah orang lain seolah-
olah kita sahaja yang betul. Sebaliknya, masing-masing perlu mengambil tanggungjawab
untuk memulihkan negara ini secara bersama-sama.

Tuan Yang di-Pertua, selepas melalui episod getir pandemik COVID-19 lebih
setahun lamanya, tidak boleh kita nafikan pentingnya untuk menambah baik sistem
kesihatan dan penjagaan kesihatan di negara kita. Semasa saya menjadi Perdana
Menteri, saya telah pun mencadangkan pelan induk Pembaharuan Sistem Penjagaan
Kesihatan Malaysia, dengan izin Malaysia Healthcare System Reform Blueprint ini
dibangunkan.

Ini merupakan iktibar daripada apa yang telah kita lalui yang memperlihatkan
kelemahan sistem kesihatan kebangsaan daripada segi logistik, fasiliti malah tahap
kesiapsiagaan para profesional dan petugas kesihatan. Sistem kesihatan kita hampir
lumpuh, impak daripada pandemik yang di luar dugaan ini.

Saya bersetuju bahawa sejumlah peruntukan yang besar perlu menambah baik
fasiliti kesihatan dan menjaga kebajikan para petugas kesihatan di dalam negara kita.
Namun pada masa yang sama, kita juga perlu agresif meneroka potensi industri
pharmaceutical untuk meningkatkan keupayaan Malaysia dalam menghasilkan ubat-
ubatan berasaskan kekayaan sumber asli tempatan termasuklah herba. Langkah ini akan
dapat mengurangkan kebergantungan ubat-ubatan import dan meningkat akses ubat-
ubatan untuk semua.

Galakan pelaburan dalam bidang pendidikan dan pembangunan R&D, yang
melibatkan institusi tempatan seperti Institut Penyelidikan Perubatan (IMR) juga perlu
dipertingkatkan. Kerajaan juga wajar memperuntukkan sejumlah dana yang mencukupi
bagi membiayai intervensi kesihatan terhadap penyakit jarang jumpa ataupun rare
diseases termasuk pembiayaan ubat-ubatan orphan medicines.

Di bawah pelan induk kesihatan itu, program khusus pembangunan vaksin melalui
Institut Genom dan Vaksin Malaysia mesti diwujudkan bagi meningkatkan kesiapsiagaan
kesihatan awam negara dalam menghadapi sebarang ancaman pandemik pada masa
yang akan datang.

Sistem penjagaan kesihatan juga perlu memberikan tumpuan pada aspek
penjagaan kesihatan mental untuk mewujudkan sistem sokongan yang kukuh kepada
rakyat terutamanya kumpulan yang menghadapi masalah tekanan kerja yang serius
seperti frontliners iaitu petugas barisan hadapan kesihatan dan keselamatan.

Tuan Yang di-Pertua, sektor pendidikan telah menerima peruntukan terbesar
dalam Belanjawan 2022 iaitu sebanyak RM67.1 bilion atau sekitar 20 peratus daripada
keseluruhan jumlah belanjawan. Peruntukan ini meliputi RM52.6 bilion untuk Kementerian
Pendidikan manakala RM14.5 bilion lagi untuk Kementerian Pengajian Tinggi.

Kita berterima kasih di atas komitmen kerajaan untuk meneruskan inisiatif sedia
ada seperti menyediakan peranti dan gajet kepada pelajar di bawah B40 di bandar dan di
luar bandar. Pemerkasaan sekolah pendidikan khas. Membaik pulih dan menaik taraf
sekolah-sekolah daif di seluruh negara khususnya di Sabah dan Sarawak.

Di sebalik pembangunan prasarana dan penyediaan peralatan untuk proses
pengajaran dan pembelajaran ini. Cabaran yang lebih besar ialah memastikan anak-anak
kita dapat dibantu untuk mengejar semula pelajaran yang tertinggal dan suasana
pembelajaran yang terlepas dalam tempoh pandemik. Ya, kelas secara online ataupun
PdPR berjalan sepanjang tempoh sekolah ditutup.
