66 DR.10.11.2021

kejayaan ini patut dipuji, saya hendak nyatakan di sini. Akan tetapi Yang Berhormat
Menteri Kewangan, peruntukan untuk SPRM ini kecil sangat, RM303 juta sahaja.
Sedangkan kita hendak amanahkan tugas untuk SPRM memantau belanjawan yang
berjumlah RM332 bilion ini besar. Jadi kalau boleh buatlah pindaan, tambah peruntukan
kepada SPRM.

Tuan Yang di-Pertua, saya seorang Ahli Parlimen di pihak Pembangkang. Jadi
saya sekarang hendak memberi ulasan yang agak kritis terhadap Belanjawan 2022 ini.

Saya mendengar apa yang disuarakan oleh rakyat di luar Dewan ini dan juga
daripada Ahli Parlimen di sini. Ini fakta yang ada dalam buku Belanjawan. Peruntukan
komuniti bumiputera diuntukkan RM11.4 bilion. Ini ada disebut beberapa kali. Bagi
masyarakat India dan Cina dicampurkan jumlahnya hanya RM345 juta sahaja. Jadi kalau
kita bahagikan, cari peratus, jumlah peruntukan kepada masyarakat India dan Cina
berbanding peruntukan bumiputera hanya 3 peratus sahaja.

01630

Sebanyak 3 peratus untuk kaum Cina dan India, manakala sebanyak 97 peratus
untuk kaum bumiputera. Itu pun saya minta kepastian daripada Yang Berhormat Menteri
Kewangan, bila disebut ‘komuniti bumiputera’. Jadi saya hendak tahu, berapakah
peruntukan untuk anak negeri Sabah dan anak negeri Sarawak, dan berapa pula
peruntukan orang Melayu?

Tuan Yang di-Pertua, saya tidak mahu perkara ini hanya disebut oleh Ahli-ahli
Parlimen bukan Melayu, kawan-kawan daripada Ahli Parlimen Cina, masyarakat Cina dan
India. Saya Ahli Parlimen Melayu, beragama Islam. Saya sukalah masyarakat Melayu
bumiputera dapat peruntukan yang besar. Akan tetapi, soalnya adakah adil? Mengapakah
gap yang begitu besar Tuan Yang di-Pertua? Komuniti bumiputera begitu besar. Saya
lihat ini tidak adil. Saya dilatin sebagai seorang peguam, bercakap soal keadilan. Saya
datang daripada Parti Keadilan Rakyat, berasaskan keadilan tetapi saya tidak boleh —
conscience saya terganggu Tuan Yang di-Pertua.

Apabila saya sebut ini, bukanlah bermakna saya tidak sayangkan orang Melayu,
saya tidak mahu bangsa saya, agama saya mendapat peruntukan yang sewajarnya tetapi
janganlah melampau begini. Yang Berhormat Menteri Kewangan dan kerajaan Yang Amat
Berhormat Bera, kita sebut Keluarga Malaysia. Susunlah belanjawan ini baik-baik.

Saya hendak tahu tiap-tiap tahun peruntukan bumiputera ini RM10 bilion, RM 10
billion ini tetapi KWSP menyatakan lebih 70 peratus yang akaun dalam KWSP tidak
sampai RM10 ribu malah setengah saja itu tidak sampai RM1,000 merupakan orang-
orang Melayu, orang bumiputera. Jadi, bantuan belanjawan tiap-tiap tahun ini sejak
merdeka bumiputera mana yang dapat? Yang susah orang Melayu ini tetap susah,
bumiputera Sabah dan Sarawak tetap susah.

Saya hendak tanya kepada Yang Berhormat Menteri Kewangan. Yang Berhormat
Menteri Kewangan- seorang ahli korporat, seorang yang bijak daripada segi kewangan.
Adakah ini ada kaitannya dengan affirmative action?

Saya menyokong dasar affirmative action untuk membantu orang-orang Melayu,
orang-orang bumiputera yang miskin, yang mundur dan terpinggir. Mereka perlu dibantu
kerana negara kita kaya, makmur dan agihan mesti ada. Akan tetapi, saya juga dalam
Dewan ini minta difikirkan sudah sampai masanya dasar affirmative action ini mesti
diadakan reformasi iaitu bukan semua orang India ada syarikat kapal terbang, bukan
semua orang India ada syarikat pelabuhan, bukan semua orang India ada syarikat
televisyen swasta. Begitu juga bukan semua orang Cina menjadi tokoh-tokoh korporat,
hartanah- property, bukan semua orang Cina menguasai bank-bank komersial yang
besar-besar. Saya Ahli Parlimen Pasir Gudang di mana pengundinya masyarakat Melayu,
Cina, India, orang Sabah, orang Sarawak pun ada dan Orang Asli pun ada.

Jadi Tuan Yang di-Pertua, saya fikir sudah sampai masanya Perkara 153
Perlembagaan Persekutuan dikaji semula. Saya menyarankan dasar affirmative action ini
mestilah juga diperluaskan dan disusun semula supaya orang-orang Cina yang susah,
yang daif, yang tinggal di rumah-rumah pangsa murah PPR, di rumah-rumah kampung-
