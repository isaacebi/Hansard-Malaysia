DR.10.11.2021 59

menceburkan diri dalam perniagaan. Orang Melayu dan Bumiputera yang kebanyakannya
berada dalam perkhidmatan awam yang jumlahnya 1.3 juta ini, sekarang ini terbenam
dalam perkhidmatan awam dan hidup dalam comfort zone yang luar biasa. Sudah tentulah
kalau dia sudah masuk umur 55 tahun, dia tidak akan lagi berani mengambil risiko keluar
dan menceburkan diri dalam perniagaan. Sekali gus, kita akan melihat bagaimana mereka
berpotensi yang boleh menceburkan dirinya dalam alam perniagaan dan dalam bidang-
bidang yang lain. Akan tetapi oleh sebab dia hidup dalam comfort zone, akhirnya dia akan
menghabiskan waktu-waktu yang produktifnya dalam perkhidmatan awam.

Jadi saya mencadangkan kerajaan membuka peluang. Dua keuntungan yang kita
dapat di sini. Pertama, kita akan melihat peluang untuk anak-anak muda yang sekarang
ini tidak mempunyai pekerjaan dapat masuk ke dalam alam perkhidmatan awam apabila
ada mobiliti di atas, ada kekosongan di atas apabila ramai pegawai yang telah pun
mencapai umur 40 tahun atau 45 tahun boleh berhenti dan berpencen awal, ini akan
memberikan ruang kepada anak muda. Keduanya ialah ini akan membukakan ruang
kepada mereka yang ada kepakaran tertentu dan meninggalkan perkhidmatan awam
dengan berpencen tetapi juga menceburkan diri mereka ke dalam bidang-bidang
perniagaan atau profesional yang lain.

Jadi saya kira ini ialah benda yang harus dilihat kerana kita harus bergerak maju
ke depan dengan memberikan peluang-peluang yang lebih kepada penjawat-penjawat
awam. Untuk itu, saya ucapkan terima kasih Tuan Yang di-Pertua. Saya menyokong bajet
ini, terima kasih.

Tuan Yang di-Pertua: Terima kasih Yang Berhormat Sungai Petani. Saya jemput
Yang Berhormat Ipoh Timur, silakan.

3.53 ptg.

Tuan Wong Kah Woh [Ipoh Timur]: Terima kasih Tuan Yang di-Pertua, terima
kasih kerana telah memberikan kebenaran kepada saya untuk menyertai dalam
perbahasan Belanjawan 2022. Tahun lepas apabila kita membahaskan Belanjawan 2021,
kita membahas suatu belanjawan yang paling besar dalam sejarah negara pada ketika itu
iaitu sebanyak RM322.5 bilion. Tahun ini, rekod angka belanjawan ini telah pun
dipecahkan sekali lagi yang mana Belanjawan 2022 membawa satu perbelanjaan
sebanyak RM332.1 bilion, meningkat sebanyak RM9.6 bilion.

Peningkatan ini adalah dalam suatu keadaan yang mana keadaan kewangan
negara adalah amat terhad, dengan perlunya meningkatkan siling hutang statutori dari
paras 55 peratus kepada 60 peratus pada tahun lepas dan 65 peratus pada tahun ini.
Hutang negara pada hari ini telah melonjak pada satu tahap RM1.3 trilion dan keadaan
meminjam untuk membayar hutang negara adalah begitu serius. Sehinggalah pada tahun
2020, sebanyak 50.4 peratus daripada keseluruhan pinjaman baharu berjumlah
RM194.55 bilion adalah digunakan untuk membayar balik prinsipal hutang bagi tahun
2020 seperti yang telah dinyatakan dalam penyata kewangan yang telah pun
dibentangkan di atas meja Ahli-ahli Parlimen.

Maka, kita sudah tidak mampu dan tidak berupaya untuk meneruskan masalah
yang kita hadapi selalu iaitu kecuaian, penyelewengan dan keborosan dalam
perbelanjaan kita. Ketua Audit Negara baru-baru ini dalam pengauditan pematuhan
terhadap Kementerian dan Jabatan Persekutuan telah mengesan sebanyak RM620.07
juta wang rakyat yang membabitkan isu pembayaran teratur, kerugian wang awam dan
pembaziran. Kesemua ini patut dihentikan dan pihak penguat kuasa haruslah mengambil
tindakan terhadap mereka yang bertanggungjawab.

Apabila kita berbincang berkenaan dengan Belanjawan 2022 yang berjumlah
RM332.1_ bilion, saya menyeru supaya kerajaan haruslah bersikap jujur apabila
membentangkan jumlah perbelanjaan ini sebanyak RM332.1 bilion dengan perbelanjaan
mengurus lebih kurang 70.3 peratus, perbelanjaan pembangunan 22.7 peratus dan
Tabung COVID-19 sebanyak 6.9 peratus. Rakyat hendak tahu sama ada jumlah sebanyak
RM332.1 bilion ini telah merangkumi kesemua perbelanjaan yang dianggarkan untuk
