DR.10.11.2021 19

Datuk Dr. Haji Abd. Latiff bin Ahmad: Tuan Yang di-Pertua, Yang Berhormat
Sabak Bernam dia seorang bekas pendidik, pernah jadi pegawai pendidikan daerah. Dia
memang mahir dalam hal-hal tersebut.

Akan tetapi, apa yang Jabatan Perkhidmatan Awam lakukan adalah untuk
memastikan sistem penyampaian pendidikan ini dapat diberi kepada rakyat secara
optimum. Bermakna, kalau guru itu dia terlatih dalam bidang matematik tetapi oleh kerana
dia tidak hendak terima vaksin, maka dia sudah tidak menjalankan tugasnya sebagai
pendidik. Ya, kita boleh tukarkan dia ke tempat-tempat lain tetapi ia tidak menyelesaikan
masalah.

Sebab itu, perkara-perkara yang diputuskan di peringkat Kabinet mengenai
tindakan yang wajib dikenakan kepada kakitangan awam adalah semata-mata untuk
kepentingan perkhidmatan itu. Sekian, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih, Yang
Berhormat Menteri.

[Soalan No. 9 — YB. Datuk Seri Dr. Shamsul Anuar bin Nasarah (Lenggong) tidak
hadir]

[Soalan No. 10 — YB. Datuk Seri Saifuddin Nasution bin Ismail (Kulim-Bandar
Baharu) tidak hadir]

11. Tuan Shaharizukirnain bin Abd. Kadir [Setiu] minta Perdana Menteri
menyatakan sejauh mana pelaksanaan kursus pra-perkahwinan kepada komuniti OKU
telah dijalankan sebagaimana yang telah digariskan dalam Dasar Pemerkasaan OKU
Rabbani dan bilangan peserta yang telah menyertainya.

Menteri di Jabatan Perdana Menteri (Hal Ehwal Agama) [Tuan Haji Idris bin
Haji Ahmad]: Assalamualaikum warahmatullahi wabarakatuh. Terima kasih kepada Tuan
Yang di-Petua. Terima kasih kepada Yang Berhormat Setiu.

Kerajaan melalui Jabatan Kemajuan Islam Malaysia (JAKIM) sebagai agensi
penyelaras telah menyediakan Modul Bersepadu Kursus Praperkahwinan Islam yang
sentiasa ditambah baik dari semasa ke semasa. Modul ini telah diguna pakai untuk
kegunaan pelaksanaan kursus pra perkahwinan Islam yang dilaksanakan oleh jabatan
agama Islam negeri-negeri. Dalam penyelarasan urusan perkahwinan, kerajaan
memahami kekangan yang dihadapi oleh golongan OKU. Sehubungan itu, antara usaha
kerajaan adalah seperti berikut.

Pertama, pengecualian Kursus PraPerkahwinan Islam kepada golongan OKU
selaras dengan keputusan Persidangan Ketua Pendaftar Nikah, Cerai dan Rujuk Seluruh
Malaysia kali ke-39 Tahun 2018.

Kedua, pelaksanaan Kursus PraPerkahwinan Islam khas kepada golongan OKU
dianjurkan oleh JAWI pada tahun 2017 dengan 47 orang peserta dengan kerjasama
persatuan bagi memudahkan pengurusan seperti Persatuan Orang Pekak Islam Malaysia
(PRISMA).

Ketiga, pembangunan Pelan Tindakan OKU Muslim yang mendukung Pelan
Tindakan OKU Kebangsaan dan juga Dasar OKU Negara yang sedia ada di bawah
Kementerian Pembangunan Wanita, Keluarga dan Masyarakat. Perkara ini akan diambil
kira dan dibincangkan untuk diberi perhatian dalam penggubalan pelan tersebut.

Seperti mana yang telah dimaklumkan, bahawa golongan OKU telah diberikan
pengecualian. Maka, jumlah penyertaan daripada golongan ini adalah tidak ramai dan
rekod penyertaan mereka pun amat sedikit. Data yang diperoleh dari Jabatan Agama
Islam Pahang (JAIP) contohnya, merekodkan kursus pra perkahwinan Islam untuk OKU
hanya seramai 36 orang pada tahun 2019 daripada kalangan OKU pendengaran.

Terima kasih, Tuan Yang di-Pertua.
