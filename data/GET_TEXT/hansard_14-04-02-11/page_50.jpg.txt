40 DR.10.11.2021

tadbir urus sekurit) makanan negara dan mentransformasikan sektor agromakanan ke
tahap yang lebih baik, sekali gus memastikan bekalan makanan negara kita terjamin?

Tuan Yang di-Pertua, isu yang kedua saya ingin highlight kan di bawah MAF1 ini
mengenai dengan bekalan daging negara. Setakat tahun ini, Malaysia masih lagi
mengimport sebanyak 79 peratus keperluan daging bagi kegunaan tempatan dan ia masih
jauh daripada peratus yang disasarkan iaitu 30 peratus. Pada tahun lalu sahaja,
penggunaan hasil ternakan daging lembu atau kerbau sebanyak 200,254.9 tan metrik
digunakan.

Namun, daripada segi pengeluaran ternakan daging negara Malaysia, kita hanya
mampu mengeluarkan 43,492.4 tan metrik. Jadi jauh tersasar, jauh keperluannya
daripada yang kita mampu keluarkan. Permintaan yang tinggi dan kekurangan
pengeluaran menyebabkan kita terpaksa mengimport daging dari negara luar bagi
memenuhi keperluan negara. Apabila kita mengimport banyak daging dari luar negara,
sudah pasti mengundang beberapa perkara lain lagi. Antaranya mencetuskan isu bekalan
daging tidak halal yang sudah pasti ia merisaukan pengguna daging bagi umat Islam.

Oleh itu Tuan Yang di-Pertua, saya mencadangkan agar kerajaan meningkatkan
populasi ternakan dengan meningkatkan pengeluaran daging lembu tempatan bagi
mengurangkan kebergantungan negara terhadap daging import melalui Bajet 2022. Saya
minta diperuntukkan sedikit untuk program latihan untuk menarik minat para belia untuk
menjadi pengusaha daging ternakan ini. Kita boleh menyediakan pelbagai peluang
kepada mereka daripada segi latihan, tempat untuk mereka menternak dan sebagainya.

Saya juga ingin mencadangkan kepada kementerian agar membuka peluang
kepada rakyat untuk membangunkan lebih banyak ladang satelit secara komersial dengan
cara memberi pinjaman untuk kos pembangunan ladang seperti menyewa tanah kawasan
ladang, menanggung kos pelaburan infrastruktur serta untuk menyediakan kemudahan
asas di ladang-ladang, dan juga kerajaan perlu membenarkan pengusaha ternakan untuk
mengusahakan tanah-tanah kerajaan yang masih belum dibangunkan dengan kadar sewa
yang berpatutan, mengoptimumkan segala kemudahan yang ada di bawah Jabatan
Veterinar bagi menghasilkan baka lembu pedaging yang baik.

Sebagai contohnya, di Jerantut ada sebuah Institut Biodiversiti Veterinar
Kebangsaan. Institut ini mampu membantu negara dalam menghasilkan baka benih lembu
pedaging yang terbaik. Cuma bagi saya, ia perlu dilengkapkan dengan segala keperluan
yang ada daripada segi kakitangan, peruntukan agar mereka mampu memberikan
perkhidmatan dalam menghasilkan jumlah daging di negara kita ini.

Buat masa ini, saya pernah pergi melawat ke pusat ini, kita dapati ada sebahagian
daripada jawatan yang masih kosong yang tidak mencukupi untuk mereka membantu para
penternak dan juga mereka kekurangan mungkin peruntukan untuk memastikan segala
keperluan bagi menyokong industri ini dapat digunakan.

Jadi, saya berharap kepada Yang Berhormat Menteri yang memang orangnya
cekap dan saya kira antara yang terbaik yang kerajaan pernah hasilkan daripada segi
kementerian sebab Menteri yang memang tahu akan tanggungjawabnya, terutama dalam
meningkatkan peluang negara. Ini dapat memberikan  peruntukan untuk
menambahbaikkan lagi pengurusan daging negara ini.

Isu yang kedua di kementerian kedua saya hendak bangkitkan mengenai dengan
Kementerian Pembangunan Luar Bandar dan Wilayah daripada segi jalan luar bandar.
Meskipun kerajaan meningkatkan peruntukan untuk Kementerian Pembangunan Luar
Bandar dan Wilayah tahun ini kepada RM10.53 bilion untuk tahun 2022, saya lihat
peruntukan pembangunan berkurang daripada RM2.7 bilion tahun 2021 kepada RM2.43
bilion tahun 2022 bagi pembangunan infrastruktur asas luar bandar seperti bekalan
elektrik luar bandar, bekalan air luar bandar, jaringan luar bandar dan jalan perhubungan
desa.

Ini bukan sahaja keselesaan kepada rakyat luar bandar tetapi juga bagi
memudahkan aktiviti ekonomi bagi kawasan luar bandar. Dalam usaha kerajaan ini untuk
merancakkan aktiviti luar bandar, peruntukan untuk pembangunan kemudahan infra asas
juga haruslah selari.
