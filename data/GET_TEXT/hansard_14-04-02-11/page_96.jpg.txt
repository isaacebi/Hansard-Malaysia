86 DR.10.11.2021

01810

Namun, semasa saya jadi Timbalan Menteri di MOTAC, kami telah pun mendapat
peruntukan RM10 juta untuk mengadakan research centre di Sungai Batu. Namun
sedihnya, saya ingat RM10 juta itu ditarik balik pada tahun lepas. Pihak PPAG juga sudah
tidak mendapat geran tahunan pada tahun ini iaitu sebanyak RM500 ribu yang selalu
mereka dapat.

Kalau tidak dapat pada 1 Disember ini, maka pihak PPAG, all our researchers
tidak akan bekerja lagi di tapak Sungai Batu di Lembah Bujang. Ini amat menyedihkan.
Apa yang saya cuba nak bangkitkan di sini ialah belanjawan demi belanjawan, selalu
disebut RM50 juta ke sini, RM50 juta ke sana.

Kalau- pemuliharaan tinggalan sejarah dalam Belanjawan 2022, hanya RM9.8
juta untuk pemuliharaan tinggalan sejarah. Jumlah ini terlalu kecil. Yang Berhormat
Menteri Kewangan juga sebut RM50 juta untuk Bangunan Sultan Abdul Samad (BSAS),
untuk Sungai Batu, untuk Sungai Lembing, untuk Carcosa Seri Negara. Saya tak tahu apa
beza antara RM9.8 juta dengan RM50 yang disebut oleh Yang Berhormat Menteri
Kewangan ini. BSAS tiap-tiap tahun, saban tahun kita tengok ada sahaja peruntukan tetapi
BSAS tidak terurus dengan baik.

Saya kadang-kadang bersembang dengan tourist guide, heritage guide di Kuala
Lumpur, kadang mereka malu nak bawa fourist tengok bangunan FMS atau FMS Survey
Office kerana dalam keadaan yang cukup memalukan. Imej yang cukup teruk. Dome hitam
yang berada- kalau kita naik LRT itu, kita nampak dome hitam itu, hampir jatuh. Kalau
tidak dijaga, tidak diselenggara dengan baik, maka dome itu juga akan runtuh. Kita lihat
juga banyak pokok liar tumbuh di celah-celah bangunan FMS itu.

Jadi, ini saya nak bagi tahu bahawa kita mempunyai produk warisan yang cukup
hebat. Banyak lagi yang saya nak sebut tetapi cukup di sini mengatakan bahawa inilah
produk pelancongan. Namun, belanjawan ataupun jumlah yang diperuntukkan untuk
perkembangan warisan budaya kita tidak cukup. Cuma jumlah yang cukup-cukup kecil
kalau dibandingkan dengan negara-negara lain seperti Perancis. Mereka tambah tujuh
setengah percent, Euro 300 million sahaja untuk sektor budaya.

Jadi, saya haraplah janganlah kita memandang sepi tentang aspek warisan.
Begitu juga dengan aspek warisan tidak ketara iaitu lima elemen dalam senarai UNESCO,
intangible cultural heritage. Di mana kita ada sekarang ini mak yong, dondang sayang,
silat dan yang terakhir sekali, wangkang dengan pantun. Wangkang bersama dengan
negara China dan ada lagi yang akan disenaraikan seperti cinggey, congkak dan
sebagainya.

Namun begitu, kita lihat bahawa saban tahun kita menerima pengiktirafan
UNESCO dengan budaya-budaya kita yang unik dan juga hebat di mata dunia. Namun,
tiada peruntukan khusus untuk perkembangan budaya ini. Mereka yang menjadi subject-
matter expert (SME) tidak dipupuk dengan baik, tidak mendapat geran, tidak mendapat
peruntukan untuk mereka kembangkan lagi budaya ini.

Kalau kita tengok di Melaka, dondang sayang. Ini UNESCO tapi kita jarang-jarang
dengar tentang dondang sayang. Kalau di setengah-setengah negeri di Timur, asal mak
yong pun tidak dapat dipersembahkan di sana. Banyak lagilah yang saya rasa tiada
peruntukan khusus. Jadi, kita harap mereka dapatlah diberi perhatian.

Layang-layang dipukul bayu,
Patah tepi, koyak sisinya,
Dondang sayang, lagu Melayu,
Mengapa sepi di pentas dunia?

Jadi, itulah antara warisan ketara dan tidak ketara yang saya bawa dalam Dewan
ini supaya diberi perhatian, belanjawan khusus untuk mereka kerana perkara tinggalan-
tinggalan sejarah ini ibarat;

Kalau retak, roboh tiang meranti;
Patah tak tumbuh, hilang tidak berganti.
