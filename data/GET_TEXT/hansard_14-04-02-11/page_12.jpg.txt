2 DR.10.11.2021

(ii) membangunkan standard untuk menyokong ekosistem industri
EV; dan
(iii) membangunkan tenaga mahir dalam bidang telematics dan

juga advanced technology.

Kerajaan telah menawarkan insentif cukai bagi aktiviti pemasangan atau
pengilangan tempatan kenderaan dan komponen EEV termasuk EV serta perkhidmatan
teknologi hijau (green services). Perkhidmatan teknologi hijau melibatkan pemasangan,
penyelenggaraan, pembaikan peralatan, pengecasan EV serta infrastruktur kitar semula
bersepadu. Insentif semasa hanya merangkumi pengecualian cukai langsung dan tidak
langsung yang ditawarkan kepada supply side iaitu industri pengeluaran kenderaan EV,
komponen dan pembangunan ekosistem seperti fasiliti pengecasan.

Bagi memastikan Malaysia berupaya meningkatkan daya saing menarik
pelaburan dalam sektor EV, maka terdapat keperluan untuk kerajaan menawarkan insentif
bukan sahaja kepada pengeluar kenderaan dan komponen (OEM) tetapi juga merangkumi
pengguna secara amnya. Insentif kepada pengguna atau demand side dijangka dapat
meningkatkan perkhidmatan terhadap EV yang dapat menggalakkan pelaburan bukan
sahaja bagi pengeluaran kenderaan dan komponen tetapi juga daripada segi sokongan
infrastruktur EV.

Berdasarkan objektif tersebut, kerajaan telah mengumumkan pakej insentif
menyeluruh di bawah Belanjawan 2022 seperti yang telah diumumkan oleh Yang
Berhormat Menteri Kewangan.

Tuan Yang di-Pertua, selain insentif cukai, syarikat secara umumnya layak untuk
dipertimbangkan pemberian geran secara padanan terutamanya bagi syarikat yang
menjalankan aktiviti yang digalakkan termasuklah projek berkaitan EV. Langkah-langkah
di bawah Dasar Automotif Negara 2020 dan pakej insentif EV di bawah Belanjawan 2022
akan menyokong pembangunan ekosistem EV dalam negara seterusnya membantu
merealisasikan sasaran bagi Malaysia mencapai pelepasan sifar karbon menjelang tahun
2050 seperti yang telah digariskan di bawah Rancangan Malaysia Kedua Belas. Terima
kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Soalan tambahan
pertama. Sila, Yang Berhormat Bachok.

Tuan Nik Mohamad Abduh bin Nik Abdul Aziz [Bachok]: Terima kasih Tuan
Yang di-Pertua dan terima kasih Yang Berhormat Menteri atas jawapan yang diberikan.
Sudah pasti kita amat menyokong penuh rancangan kerajaan untuk meningkatkan
galakan peningkatan penggunaan kereta elektrik di negara kita Malaysia serta
memastikan kesetaraan harga kereta elektrik dengan kereta biasa ICE ataupun yang
menggunakan enjin pembakaran bahan api biasa menjelang tahun 2025.

Soalan tambahan saya. Apakah kerajaan mempunyai strategi khusus bagi
menarik pelaburan dalam sektor pengilangan komponen kereta elektrik seperti beberapa
negara jiran kita yang telah membuka kilang, misalnya kilang pembuatan bateri kereta
elektrik? Serta apakah ada rancangan strategik terhadap pengeluar kereta tempatan
sekarang agar memberikan tumpuan serius kepada pembangunan kereta hibrid dan
kereta elektrik berbanding tumpuan semasa kepada kereta cekap tenaga (EEV) semata-
mata? Terima kasih.

01010

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri.

Dato’ Seri Mohamed Azmin bin Ali: Terima kasih Yang Berhormat Bachok atas
penegasan bahawa kerajaan perlu mengatur satu strategi untuk menarik pelaburan,
khususnya dalam pemasangan komponen-komponen yang ada hubung kait dengan
kenderaan ataupun industri EV. Seperti yang kita sedia maklum, ini adalah selari dengan
national investment aspiration (NIA) yang kita luluskan oleh kerajaan pada bulan April
tahun ini. Di mana antara langkah yang diberikan keutamaan adalah untuk menarik
