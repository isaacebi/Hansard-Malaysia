DR.10.11.2021 13

Tuan Yang di-Pertua, seterusnya kerajaan menerusi MOSTI juga sedang
melaksanakan penerokaan kerjasama pembangunan vaksin COVID-19 jenis mRNA
melalui rundingan dengan University of Pennsylvania, Amerika Syarikat dan University of
Chulalongkorn, Thailand yang kini berada dalam kajian klinikal fasa dua dan fasa tiga.
Dalam rundingan tersebut, elemen pemindahan teknologi dan kepakaran turut diberikan
perhatian oleh Malaysia. Kementerian menyediakan dana dalam bentuk geran yang
bertujuan untuk menggalakkan penyelidikan, pembangunan, pengkomersialan dan
inovasi di dalam memerangi dan membendung pandemik COVID-19.

Setakat ini, sekitar RM15 juta diperuntukkan khusus untuk pembangunan R&D
berkaitan dengan COVID-19. Dana khas untuk COVID-19 juga diwujudkan iaitu MOST/
Combating COVID-19 Fund. Buat masa ini, kajian vaksin COVID-19 sedang dilaksanakan
oleh beberapa institusi iaitu:

(i) Pusat Penyelidikan dan Pendidikan Penyakit Berjangkit
Tropika (TIDREC) di bawah Universiti Malaya;

(ii) Universiti Putra Malaysia;

(iii) Institut Penyelidikan Perubatan (IMR) Kementerian Kesihatan
Malaysia; dan

(iv) Institut Penyelidikan Veterinar.

Pada masa ini, kedua-dua projek vaksin COVID-19 IMR berada di peringkat
makmal iaitu bukti konsep sebelum kajian pra klinikal terhadap haiwan dilaksanakan.
Penghasilan vaksin COVID-19 ini akan mengambil masa untuk mencapai tahap
keselamatan dan keberkesanan melalui kajian klinikal fasa ketiga serta kelulusan
Bahagian Regulatori Farmasi Negara (NPRA) sebelum vaksin tersebut dapat digunakan
oleh masyarakat di Malaysia.

Tuan Yang di-Pertua, perkembangan semasa di peringkat industri pula
menunjukkan terdapat dua buah syarikat di dalam negara telah mengembangkan
kemampuan sendiri untuk melaksanakan proses penting di dalam pengeluaran vaksin
iaitu proses fill and finish vaksin COVID-19. Syarikat tersebut ialah syarikat Pharmaniaga
LifeScience Sdn. Bhd. dengan vaksin CoronoVac atau kita kenali sebagai Sinovac dan
yang keduanya ialah syarikat Solution Biologics Sdn. Bhd. dengan vaksin Convidecia atau
yang kita kenali sebagai vaksin CanSino.

Sebagai kesimpulan, walaupun matlamat ini memerlukan komitmen yang tinggi
daripada semua pihak, dijangka melalui pendekatan whole-of-nation approach, Malaysia
akan berupaya untuk meningkatkan kapasiti penghasilan vaksin sendiri pada masa
hadapan. Inilah usaha yang sedang dilaksanakan dan insentif yang disediakan oleh
Kerajaan Malaysia untuk mencapai hasrat bagi menjadikan negara sebagai hab
pengeluaran vaksin sendiri pada masa hadapan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri. Soalan tambahan Yang Berhormat Lumut.

Datuk Wira Dr. Mohd. Hatta bin Md. Ramli [Lumut]: Terima kasih Tuan Yang
di-Pertua dan terima kasih Yang Berhormat Timbalan Menteri. Saya hanya ingin
kementerian mengembangkan maklumat mengenai jumlah yang disebutkan tadi RM15
juta untuk R&D nya. Bagaimana pecahannya?

Keduanya ialah vaksin ini sudah ada di pasaran dan banyak jenama dan syarikat
yang membuatnya. Jadi, saya ingin bertanya, apakah cutting edge kita, apakah kelebihan
dan perbezaan vaksin yang akan kita lakukan supaya dapat menarik minat pasaran dunia
selain daripada apa yang disebutkan dalam ucapan Menteri semasa pelancaran Pelan
Hala Tuju Pembangunan Vaksin itu iaitu research menangani variant of concern? Itu saya
rasa adalah satu yang wajar. Selain daripada itu, apa cuttting edge kita?

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Lumut. Sila Yang Berhormat Timbalan Menteri.
