DR.10.11.2021 21

Merujuk kepada soalan Ahli Yang Berhormat, surat setuju terima (SST) bagi Pakej
Kerja 28, 29 dan 30 yang melibatkan laluan dari Sandakan mile 32 sehingga ke Sungai
Bauto itu telah dikeluarkan pada 13 September 2021. Kerja-kerja pembinaan bagi ketiga-
tiga pakej ini baru mula, milik tapak telah diserahkan pada 11 Oktober tahun ini dan kerja
pembinaan akan dijangka mengambil masa selama 36 bulan dan dijangka siap pada
Oktober 2024.

Pakej ini melibatkan pembinaan jalan sepanjang 58 kilometer dengan kos
pembinaan sebanyak RM877 juta, merupakan sebahagian daripada keseluruhan jajaran
yang akan merentasi Sandakan hingga ke Telupid. Secara keseluruhannya, skop
pembinaan jalan ini akan melibatkan kerja-kerja menaik taraf daripada dua buah lorong
dua hala kepada empat buah lorong dua hala dan terdapat juga pembinaan tiga buah
jambatan baharu dan sebuah persimpangan yang bertingkat.

Apabila siap, laluan ini akan menyediakan akses perhubungan darat yang selesa,
cekap dan selamat secara bebas tol, terutama kepada penduduk di sekitar daerah
Beluran. Laluan ini juga akan mempermudah urusan logistik dan pasaran hasil pertanian
di Daerah Telupid dan mampu merancakkan aktiviti pelancongan di sekitar daerah
Sandakan.

Kesalinghubungan jaringan pengangkutan yang baik secara tidak langsung akan
merangsang aktiviti sosioekonomi penduduk setempat, perwujudan pekerjaan baharu dan
sekali gus mengurangkan ketidakseimbangan antara wilayah. Projek Lebuhraya Pan
Borneo Sabah ini ialah satu komitmen Kerajaan Persekutuan dalam mewujudkan
pembangunan yang mampan, seiring dan pengagihan ekonomi yang adil, saksama dan
inklusif untuk semua lapisan masyarakat, etnik dan wilayah. Sekian dan terima kasih.

Timbalan Yang di-Pertua [Dato' Mohd Rashid Hasnon]: Sila, soalan tambahan
pertama, Yang Berhormat Sandakan.

Puan Vivian Wong Shir Yee [Sandakan]: Terima kasih Yang Berhormat
Timbalan Menteri atas jawapan yang begitu lengkap. Soalan saya seterusnya adalah,
kesemua projek yang telah di tender ini, adakah merangkumi warranty pembaikan seperti
pembaikan lubang-lubang jalan raya serta tiang-tiang lampu? Soalan ini juga ditujukan
kepada semua jalan raya di bawah jagaan Federal, di mana kami diberitahu daripada
pihak MPS, kesemua kerja penyelenggaraan masih adalah di bawah tanggungjawab JKR,
seperti pokok-pokok yang berbahaya juga adalah under Jabatan Kerja Raya. Terima
kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri.

Datuk Arthur Joseph Kurup: Untuk makluman Ahli Yang Berhormat, JKR
Persekutuan hanya ada kuasa untuk maintain atau menyelenggarakan jalan di bawah
Kerajaan Persekutuan. Jadi, contohnya untuk Lebuhraya Pan Borneo ini, setelah projek
ini telah siap ia ada macam dikira probation ataupun warranty period. Kalau tidak silap,
selama 24 bulan sebelum ia akan diserahkan kepada pihak konsesi untuk maintenance
bagi jangka masa panjang. Saya boleh dapatkan butiran yang lebih terperinci untuk Yang
Berhormat Sandakan nanti. Sekian dan terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Soalan tambahan yang kedua, saya jemput Yang Berhormat
Beaufort.

Datuk Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Tuan Yang di-Pertua. Saya juga mendapati bahawa jalan-jalan
yang sedang dibuat sekarang Jalan Lebuhraya Pan Borneo yang menghala dari Kota
Kinabalu sampai ke Beaufort itu banyak masalah.

Memang ada jalan-jalan yang rosak disebabkan pembinaan ini, termasuk juga
dalam kawasan dalam Daerah Beaufort itu sampai ke Sipitang, banyak jalan yang rosak
dan kita menerima banyak aduan daripada rakyat. Jadi, apakah tindakan pihak
kementerian untuk memastikan bahawa kontraktor-kontraktor yang terlibat ini membaik
pulih jalan-jalan yang terjejas disebabkan kerja-kerja mereka? Terima kasih.
