DR.10.11.2021 33

diberikan berdasarkan kajian dan data penelitian terhadap kesan dalam jangka masa
panjang.

Satu kajian dilakukan oleh Agensi Pelaksanaan Ekonomi dan Koordinasi Strategik
Nasional atau LAKSANA mendapati bahawa Malaysia telah memperuntukkan bantuan
pakej rangsangan ekonomi untuk rakyatnya sebanyak 22.7 peratus berbanding GDP di
mana peratusan ini lebih tinggi berbanding Indonesia, Filipina, Singapura dan Thailand.

Data sebegini perlu dijadikan asas dalam melakukan sebarang bentuk
perancangan dan memperkenalkan sebarang bentuk bantuan dan program untuk rakyat
serta negara. Selain daripada itu juga menerusi Bajet 2022, kerajaan perlu
mengaplikasikan konsep bajet responsif gender atau gender responsive budgeting
supaya mampu memberikan sekuriti perlindungan dan memperkasa ekonomi kepada
golongan rentan.

Tuan Yang di-Pertua, saya menzahirkan penghargaan atas keprihatinan kerajaan
persekutuan kerana Sarawak buat kali pertamanya menerima peruntukan terbesar
walaupun hanya dengan peningkatan RM158 juta. Sebagai sebuah wilayah, Sarawak
memerlukan peruntukan yang lebih tinggi digunakan untuk meningkatkan lagi infrastruktur
asas terutamanya di luar bandar di mana terdapat beberapa projek pembangunan yang
telah dikenal pasti seperti kemudahan jalan raya, bekalan air bersih, bekalan elektrik dan
ubah suai sekolah-sekolah.

Bersesuaian dengan status wilayah yang dinaik tarafkan baru-baru ini, Sarawak
memerlukan peruntukan selari dengan fokusnya untuk mempercepat dan mengurangkan
jurang pembangunan lebih-lebih lagi mengambil faktor keluasan geografinya. Kerajaan
telah memberikan komitmen untuk menaik taraf sekolah daif melibatkan peruntukan
sebanyak RM746 juta dan daripada jumlah 330 projek, sebanyak 165 projek adalah di
Sarawak.

Terima kasih kepada kerajaan di atas keprihatinan projek sambungan ini
terutamanya melibatkan sekolah yang benar-benar memerlukan seperti di SK Pulau
Seduku dan SK Tebelu yang melibatkan projek pembangunan bangunan secara IBS serta
pembangunan semula sekolah yang uzur.

Menaik taraf sekolah perlu dilihat daripada skop yang lebih luas, bukan sekadar
infrastruktur, malah juga melibatkan keperluan peranti, akses terhadap pembelajaran,
tenaga pengajar dan perlu bersesuaian dengan keadaan dan keperluan setempat.

Penempatan semula GIATMARA Batang Lupar dengan peruntukan RM10.56 juta
sangat dialu-alukan bagi membolehkan para belia mendapat kemahiran sebagai
persediaan menjadi tenaga kerja mahir dan usahawan teknikal. Saya melihat betapa
pentingnya pengwujudan institusi kemahiran seperti ini di kawasan saya sebagai salah
satu usaha untuk membangunkan golongan belia terutamanya pada era pasca pandemik
COVID-19.

Realitinya kemiskinan di Sarawak berada di paras begitu tinggi. Sedangkan negeri
ini merupakan sebuah negeri yang kaya dengan pelbagai sumber yang menyumbang
kepada kerajaan. Data terbaru menunjukkan KDNK di Sarawak perkapita adalah setinggi
RM48,600 iaitu lebih tinggi berbanding KDNK per kapita di Malaysia iaitu RM43,400.

Tetapi yang jelas, kadar kemiskinan di Sarawak jauh lebih tinggi berbanding kadar
kemiskinan di peringkat kebangsaan iaitu di paras 12.9 peratus. Usaha perlu diteruskan
untuk meningkatkan lagi KDNK dan pendapatan per kapita di Sarawak di samping terus
menurunkan lagi kadar kemiskinan. Tuan Yang di-Pertua, pembangunan pesat sedang
berlaku di Kalimantan, Indonesia berikutan pemindahan ibu negara Indonesia.

Oleh itu pembangunan dan keperluan untuk lebih banyak projek yang mampu
menjana ekonomi di kawasan sekitar yang terlibat adalah amat penting bagi memastikan
limpahan ekonomi dan pembangunan ini akan terus dinikmati bersama khususnya di
Sarawak. Saya sangat menghargai usaha kerajaan dalam menambah lapan pos kawalan
Pasukan Gerakan Am antaranya di Temong Mura di Sarawak dan menambah empat pintu
masuk imigresen baharu seperti di Telok Melano bagi memenuhi keperluan peningkatan
pergerakan melalui imigresen.
