50 DR.10.11.2021

Tidak hairanlah jika rakyat negara ini diberi pelbagai manfaat hanya kerana
bangsa dan agama mereka dan tidak mengikut keperluan mereka. Selagi ini masih
menjadi cara yang diterima untuk merumuskan belanjawan dan memperuntukkan sumber,
slogan Keluarga Malaysia Yang Amat Berhormat Perdana Menteri adalah cakap kosong
yang diketawakan oleh rakyat.

Tuan Yang di-Pertua, kerajaan telah memperuntukkan sebanyak RM746 juta
untuk menaik taraf sekolah-sekolah usang iaitu 165 di Sarawak dan 112 di Sabah. Walau
bagaimanapun, jumlah ini tidak mencukupi untuk Sarawak. Sehingga November tahun
lepas, terdapat 647 sekolah usang yang memerlukan kos pembaikan, RM3.235 bilion kata
Menteri Sains dan Penyelidikan Teknikal Sarawak.

Sekarang apabila pelajar akan kembali ke sekolah untuk pembelajaran
bersemuka setelah hampir dua tahun belajar secara maya dan sekarang pelajar-pelajar
harus diberi persekitaran yang kondusif untuk belajar. Berkaitan dengan isu sekolah ini,
ingin saya bertanya, apakah status sekolah SRK Long Sukang yang terbengkalai hampir
10 tahun?

Tuan Yang di-Pertua, Belanjawan 2022 memperuntukkan sebanyak RM209 juta
kepada Sabah dan Sarawak bagi memberi subsidi perkhidmatan pengangkutan udara
kepada penduduk luar bandar yang terpaksa bergantung kepada jalan balak. Berapa
jumlah untuk Sabah dan berapa untuk Sarawak? Sekali lagi saya tidak mengetahui. Apa
yang saya tahu ialah pada masa ini terdapat 12 STOLports atau (Lapangan Terbang
Berlepas dan Pendaratan Pendek) di Sarawak. Yang terbaik daripada segi kemudahan
adalah STOLport Lawas.

Mengambil STOLport Ba’kelalan sebagai contoh. STOLport Ba’kelalan yang
terletak di kawasan DUN saya mengendalikan empat penerbangan seminggu.
Penerbangan dari STOLport Lawas, dari STOLport Bario dan dari Lapangan Terbang Miri.
Semua STOLports ini di Sarawak menggunakan pesawat Twin Otter DHC-6-400. Saya
boleh memberi tahu di Dewan yang mulia ini bilangan orang yang menggunakan jalan
balak setiap hari antara Ba’kelalan dan Lawas dan antara Ba’kelalan dan Bario adalah
sekurang-kurangnya tiga kali ganda daripada jumlah kapasiti penerbangan tunggal oleh
Twin Otter.

Jadi, sejauh manakah kerajaan boleh mengurangkan subsidi RM209 juta untuk
penduduk luar bandar di Sarawak? Jawapan saya hampir boleh diabaikan. Jawapan
kepada keperluan masyarakat luar bandar dalam aspek ini bukanlah subsidi perkhidmatan
pengangkutan udara. Jawapannya adalah dalam ke saling hubungan jalan luar bandar
yang lebih efektif.

Tuan Yang di-Pertua, salah satu cara untuk memulihkan ekonomi, terutamanya
di kawasan luar bandar adalah dengan membawa masuk pelancong. Sarawak
mempunyai kawasan pelancongan yang diminati oleh pelancong antarabangsa seperti
Gua Mulu, hutan tropika asli dan tanah tinggi yang indah tetapi ia memerlukan sedikit
usaha untuk mempromosinya. Kita memerlukan cara untuk membawa mereka ke tempat-
tempat ini.

Infrastruktur yang menghubungkan kawasan-kawasan ini tidak mencukupi. Oleh
itu pembangunan infrastruktur luar bandar akan memberi manfaat secara langsung
kepada penduduk luar bandar di samping membantu merancakkan sektor pelancongan di
luar bandar Sarawak. Belanjawan 2022 mempunyai peruntukkan sebanyak RM1.5 bilion
untuk pembangunan infrastruktur luar bandar, sekali lagi untuk dikongsi oleh Sabah dan
Sarawak.

Mantan Timbalan Ketua Menteri Sarawak Mendiang Tan Sri Datuk Amar Dr.
James Jemut Masing berkata, kos pembinaan jalan luar bandar R3 hingga R5 adalah di
antara RM10 juta hingga RM16 juta untuk pembinaan setiap satu kilometer di Sarawak.
Sukar bagi saya untuk tidak membuat kesimpulan bahawa Kerajaan Persekutuan yang
diterajui oleh Yang Amat Berhormat Bera yang tidak begitu peduli dan memahami
keadaan penduduk luar bandar di Sarawak yang kebanyakannya kaum Dayak.

Adalah baik dan bagus bahawa kerajaan memperuntukkan dana untuk misi
perdagangan dan pelaburan untuk meneroka pelaburan dan pasaran eksport berimpak
