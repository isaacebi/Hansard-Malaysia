80 DR.10.11.2021

Tuan Yang di-Pertua, yang kedua amaun pinjaman yang begitu besar untuk
membiayai perbelanjaan. Penyata Kewangan Kerajaan Persekutuan juga mempamerkan
satu lagi isu yang membimbangkan iaitu pinjaman yang berterusan dengan amaun yang
begitu besar sekali. Pada tahun 2020, wang sejumlah RM194.56 bilion daripada terimaan
yang berjumlah RM418.85 bilion adalah daripada sumber pinjaman.

Dengan kata lain, 47 peratus daripada bayaran yang dibuat oleh kerajaan pada
tahun 2020 adalah dari wang pinjaman. Negara kita hanya mampu menjana kutipan hasil
sebanyak RM219.06 bilion iaitu bersamaan dengan 53 peratus yang dibelanjakan pada
tahun 2020. Pinjaman yang besar dan berterusan amat merisaukan kerana ia bakal
menjejaskan kedudukan kewangan Kerajaan Persekutuan.

Tuan Yang di-Pertua, yang ketiga nisbah kadar hutang kepada KDNK yang kian
meningkat. Penyata kewangan pada tahun 2020 tersebut turut mencatatkan peningkatan
sebanyak 18.48 peratus iaitu daripada 52.5 peratus pada tahun 2019 kepada 62.2 peratus
pada tahun 2020. Kesemua indikator ekonomi tersebut jelas membuktikan kegagalan
Kerajaan Perikatan Nasional mentadbir negara.

Walaupun ramai daripada pihak kerajaan di sebelah sana memilih untuk kambing
hitamkan pandemik COVID-19 sebagai alasan yang mengakibatkan kejatuhan ekonomi
yang dihadapi sekarang. Pada pendapat Taiping, kemelut politik yang dialami 20 bulan
yang lalu merupakan punca utama yang menyebabkan ekonomi negara bukan sahaja
kehilangan pertumbuhan, malahan mengalami kemelesetan ekonomi yang begitu teruk
sekali.

Tuan Yang di-Pertua, kegagalan Kerajaan Perikatan Nasional dalam usaha
menangani pandemik COVID-19 telah mengakibatkan kejatuhan prestasi kewangan
Kerajaan Persekutuan. Impaknya jelas terkesan apabila sistem ekonomi mengalami
penurunan signifikan kutipan hasil dan pada masa yang sama, peningkatan signifikan
perbelanjaan awam dan peningkatan hutang-hutang awam.

Dalam usaha kerajaan memastikan ruang fiskal negara yang mencukupi untuk
menghadapi pandemik COVID-19 dengan meningkatkan had statutori hutang daripada 55
peratus daripada KDNK kepada 60 peratus dan kemudiannya 65 peratus secara
sementara sehingga tahun 2022. Usul ini telah menerima sokongan yang padu daripada
semua pihak termasuk Ahli Dewan Rakyat pembangkang kerana ia melibatkan
kepentingan semua rakyat.

Tuan Yang di-Pertua, setelah menerima sokongan padu meningkatkan had
statutori hutang secara sementara sehingga tahun 2022, kini persoalan yang bangkit ialah
apakah perancangan kerajaan khasnya Kementerian Kewangan dalam usaha
mengukuhkan semula sistem kewangan negara. Pembentangan Belanjawan 2022 pada
minggu yang lalu sekali lagi mengecewakan dan membimbangkan rakyat Malaysia, baik
golongan B40, M40 dan juga T20 kerana tidak mempamerkan perancangan yang holistik
dalam usaha mengembalikan semula kedudukan hutang statutori ke paras asal iaitu 55
peratus.

Cabaran yang lebih ketara Belanjawan 2022 merupakan satu lagi bajet defisit
terus meminjam untuk menampung perbelanjaan tahun depan. Tiada langsung rancangan
membiayai hutang. Pada hakikatnya akan meminjam lagi untuk membayar faedah ke atas
hutang yang terkumpul. Belanjawan 2022 yang bertema Keluarga Malaysia, Makmur
Sejahtera akan kekal gagal meningkatkan prestasi ekonomi negara sekiranya pihak
kerajaan tidak berazam untuk menangani kelemahan dan dalam sistem pentadbiran
kerajaan.

Tuan Yang di-Pertua, dua minggu yang lepas rakyat sekali lagi terkejut dengan
penemuan Laporan Ketua Audit Negara Tahun 2020 mengenai isu ketidakpatuhan
kementerian dan jabatan Persekutuan terhadap pengurusan kewangan yang
menyebabkan isu pembayaran tidak teratur, kerugian wang awam dan pembaziran
kepada kerajaan berjumlah RM620.07 juta. Banyak kelemahan telah dikesan menurut
laporan tersebut. Daripada RM510.49 juta pembayaran tidak teratur, antaranya termasuk
RM499.19 juta membabitkan bayaran tuntutan perkhidmatan penyelenggaraan tanpa
pengesahan di Majlis Keselamatan Negara.
