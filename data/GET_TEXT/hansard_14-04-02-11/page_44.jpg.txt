34 DR.10.11.2021

Namun demikian, beberapa kawasan di Sarawak juga telah dikenal pasti sebagai
kawasan hotspot penyeludupan dan penyusupan pendatang asing tanpa izin menerusi
sempadan iaitu sempadan Sarawak-Kalimantan iaitu di Kuching, Serian dan Sri Aman.

Oleh yang demikian, saya ingin menarik perhatian pihak Kerajaan Persekutuan
untuk menambah baik lagi sistem kawalan sempadan dengan penambahan anggota
khususnya di kawasan hotspot ini menerusi bajet ini. Tuan Yang di-Pertua, saya amat
berterima kasih atas peruntukan berjumlah RM1.5 bilion yang disediakan untuk
pembangunan infrastruktur luar bandar khususnya di Sarawak dan Sabah.

Di bawah fokus ketujuh dalam pembentangan Rancangan Malaysia Ke-12 yang
lalu juga ada menyatakan bahawa kerajaan akan mempertingkatkan usaha untuk
memastikan akses kepada bekalan air bersih luar bandar mencapai 98 peratus. Sudah
lama sebenarnya penduduk di luar bandar dahagakan kemudahan bekalan asas yang
terbaik dan pada masa yang sama menjalani kehidupan yang lebih selesa dan peruntukan
besar sangat diperlukan.

Tuan Yang di-Pertua, penggunaan aplikasi seperti Google Meet dan Zoom
merupakan sesuatu yang lazim kini menerusi kaedah pembelajaran secara PdPR atau
mesyuarat serta seminar. Malah kempen pilihan raya juga menyarankan kaedah secara
online sebagai platform utama. Oleh yang demikian saya mohon supaya mengambil
perhatian serius terhadap isu capaian internet dan komunikasi di luar bandar Sarawak.

Walaupun di bawah program JENDELA, Batang Lupar turut menikmati capaian
yang lebih baik dengan penaiktarafan menara telekomunikasi. Terima kasih kepada
MCMC. Namun memandangkan akses kepada internet ini sudah menjadi keperluan asas
dalam kehidupan, maka bagi saya adalah sangat penting untuk kerajaan meluaskan lagi
capaian internet sekurang-kurangnya kepada 4G.

Kerajaan akan menambah 20 lagi perkhidmatan bank bergerak yang dijangka
beroperasi di 250 kawasan dan mukim di luar bandar Sarawak dan Sabah termasuk untuk
Batang Lupar. Seperkara yang perlu dilihat adalah jumlah tunai yang dibawa menerusi
bank bergerak ini serta jumlah tunai yang dibekalkan kepada bank-bank sedia ada tetap
menjadi masalah utama apabila ia tidak mencukupi dan sering kehabisan dalam waktu
yang singkat. Tidak ada duit dalam bank.

01220

Tuan Yang di-Pertua, pembangunan kawasan jelapang padi Batang Lupar
dijangka dapat menjamin kelestarian industri padi dan beras negeri Sarawak membantu
mempertingkatkan tahap sara diri (SSL), beras negara serta memberi manfaat kepada
sosioekonomi penduduk setempat.

Kerajaan Persekutuan telah merancang untuk membangunkan jelapang padi bagi
negeri Sarawak di Batang Lupar yang meliputi kawasan seluas 5,100 hektar di Stumbin
Bijat dan Lingga, Banting dalam kawasan saya. Walau bagaimanapun, hanya 196 hektar
telah memiliki infra pengairan yang lengkap manakala 1,200 hektar lagi hanya mempunyai
infra separa lengkap sehingga kini. Infra separa lengkap tidak dapat memberi manfaat
sepertimana dikehendaki kerana air tidak dapat sampai ke petak sawah.

Oleh yang demikian, matlamat mewujudkan jelapang padi di Batang Lupar tidak
dapat dicapai. Saya pohon agar kerajaan mempertimbangkan peruntukan sejumlah
RM110 juta dalam bajet kali ini bagi tujuan pembangunan infrastruktur serta saliran
tambahan di kawasan jelapang padi ini. Kawasan Pembangunan Pertanian Bersepadu
(IADA) Batang Lupar diperuntukkan RM51 juta bagi membina dan menyiapkan kompleks
pejabat baharu IADA.

Pelaksanaan projek ini adalah sangat penting dalam mana meletakkan komitmen
dan usaha yang tinggi dalam merancang, membina serta menaiktarafkan kemudahan
infrastruktur pertanian negeri. Pejabat ini akan menjadi pusat bagi kerja-kerja pentadbiran
dan penyelarasan projek yang lebih sistematik.

Satu lagi Tuan Yang di-Pertua, di Sarawak pelbagai program pembangunan
pertanian telah dijalankan seperti penanaman brokoli dan kubis bunga. Kedua-dua
