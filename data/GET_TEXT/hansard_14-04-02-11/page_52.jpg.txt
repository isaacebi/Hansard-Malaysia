42 DR.10.11.2021

Tuan Yang di-Pertua: Terima kasih, Yang Berhormat Jerantut. Akhir sekali
untuk tengah hari ini Yang Berhormat Padang Serai, silakan. Kalau tidak habis pukul 1.00,
kita sambung pukul 2.30 petang.

12.54 tgh.

Tuan Karupaiya a/l Mutusami [Padang Serai]: Terima kasih, Tuan Yang di-
Pertua kerana memberi peluang kepada Padang Serai membahaskan Rang Undang-
undang Perbekalan (Belanjawan) 2022.

Seterusnya, ingin saya membangkitkan enam isu yang patut diberi perhatian yang
serius. Sebelum mengemukakan isu pertama, saya memetik perbahasan oleh Yang
Berhormat Semporna, Yang Berhormat Lumut, Yang Berhormat Kota Raja dan Yang
Berhormat Hulu Langat mengenai isu pertahanan dan elaun-elaun veteran. Saya juga
mohon keempat-empat perbahasan mereka mengenai isu berkaitan dimasukkan ke
dalam ucapan saya.

Isu pertama, pertahanan negara. Tuan Yang di-Pertua, saya amat bersetuju
dengan kenyataan oleh Yang Berhormat Menteri Kewangan bahawa dalam memastikan
ekonomi negara terus maju, negara mesti mempunyai sistem pertahanan yang terbaik
dalam melindungi negara ini. Sistem pertahanan yang baik akan mewujudkan kestabilan
dan seterusnya memberi keyakinan kepada pelabur untuk melabur dalam negara.

Melalui Belanjawan 2022 yang dibentangkan, kerajaan telah memperuntukkan
kepada Kementerian Pertahanan sebanyak RM1.6 bilion. Daripada peruntukan itu, hanya
10 peratus diperuntukkan untuk pembelian aset. Walaupun Kementerian Kewangan
menyatakan bahawa pertahanan itu penting, tetapi apa yang diberikan kepada
Kementerian Pertahanan tidak melambangkan kesungguhan_ kerajaan dalam
meningkatkan pertahanan negara dari sudut penggunaan teknologi yang terkini.

Pada masa kini, negara sedang berhadapan dengan pertembungan kuasa besar
di Asia Tenggara. Dengan pencerobohan yang berlaku di ruang udara, Malaysia
menyaksikan bahawa ini adalah masa untuk kita tingkatkan penggunaan teknologi dalam
sistem pertahanan negara.

Isu kedua, kebajikan veteran dan elaun PJM. Tuan Yang di-Pertua, apabila saya
mendengar perbahasan Belanjawan 2022 pada tempoh hari, saya begitu kecewa kerana
isu mengenai penyelarasan pencen veteran masih tidak dipedulikan oleh kerajaan yang
melibatkan seramai 312,900 orang veteran yang mana lebih kurang 80 peratus adalah
bumiputera. Mana perginya janji-janji manis kerajaan untuk meningkatkan taraf
bumiputera bila ramai veteran bumiputera yang diabaikan dan masih berada dalam
kategori B40? Jika bumiputera yang berkorban demi negara terabai begitu sahaja, apatah
lagi golongan bumiputera yang lain. Walaupun pelbagai hujah yang disertakan dengan
bukti dan sokongan undang-undang tetapi kerajaan masih mengambil remeh tentang isu
ini.

Tuan Yang di-Pertua— Ya betul, kerajaan ada beri elaun kepada veteran
sebanyak RM300 secara one-off. Berbanding tahun sebelumnya ialah sebanyak RM500
bagi elaun Pingat Jasa Malaysia (PUM) yang mana Bajet 2022, PUM menjadi ‘pingat janji
manis’. Ingin saya bertanya kepada Menteri Kewangan, adakah RM300 yakni RM25
sebulan, sehari 83 sen ini memadai berbanding dengan pengorbanan mereka demi
negara. Sampai hati buat para veteran merana dan kerajaan seakan-akan memberi
sedekah kepada mereka.

Hari ini kita boleh tidur dengan lena atas usaha mereka yang sanggup
menggadaikan nyawa, malahan segala tenaga mereka telah dikerah habis-habisan ketika
berkhidmat dan kini apabila khidmat tidak diperlukan lagi, mereka telah diabaikan. Inilah
balasan kerajaan kepada bekas tentera dan veteran, amat menyedihkan. Saya mohon
kepada Yang Berhormat Menteri Kewangan agar pemberian elaun PJM diteruskan dalam
Bajet 2022 yang melibatkan 121,816 orang veteran yang akan menantikan satu keputusan
yang baik daripada Yang Berhormat Menteri Kewangan ketika menggulung nanti.
