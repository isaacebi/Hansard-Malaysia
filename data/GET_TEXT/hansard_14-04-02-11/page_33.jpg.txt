DR.10.11.2021 23

Pertahanan diperlukan bagi membantu aspek pembinaan jalan di Sarawak di bawah
Projek Jiwa Murni.

Untuk makluman semualah, suka saya kongsi di sini, sejak tahun 2018,
Kementerian Pertahanan telah memutuskan bahawa semua projek baharu_ bagi
pembinaan jalan di kawasan pedalaman di Sarawak akan dilaksanakan oleh Kementerian
Pembangunan Luar Bandar sesuai dengan peranan kementerian tersebut, ya.

Namun demikian, Kementerian Pertahanan, kita bersedia sekiranya diperlukan
bagi membina kemudahan asas. Contohnya- sesuailah dengan kekuatan yang ada pada
ATM. Sebagai contoh, jambatan, jalan-jalan pedalaman dan rumah-rumah ataupun
bekalan air bersih luar bandar jika diminta dan diperlukan. Terima kasih.

Tuan Yang di-Pertua: Terima kasih. Yang Berhormat Labuan ada? Yang
Berhormat Labuan ya.

Datuk Rozman bin Isli [Labuan]: Terima kasih Tuan Yang di-Pertua. Saya
mohon penjelasan Yang Berhormat Timbalan Menteri mengenai kesesuaian ATM untuk
melaksanakan pembinaan jalan raya berkualiti di pedalaman Sabah dan Sarawak melalui
Projek Jiwa Murni memandangkan tanggungjawab ini seharusnya dipikul oleh pihak KKR
dan KPLB berbanding ATM yang menjaga keselamatan negara. Mohon jawapan.

Tuan Yang di-Pertua: Terima kasih. Silakan, Yang Berhormat Timbalan Menteri.

Dato’ Sri Ikmal Hisham bin Abdul Aziz: Terima kasih Yang Berhormat Labuan.
Keupayaan ATM sejak zaman darurat lagi, kita melalui pelaksanaan program dipanggil
Keselamatan dan Pembangunan (KesBan), kita sudah terbukti, kita dapat membantu
masyarakat setempat di pedalaman khususnya di Sabah dan Sarawak melalui Projek Jiwa
Murni ATM bagi pembinaan kemudahan asas seperti jalan dan jambatan.

Sejak tahun 2009 hingga 2020, ATM sudah berjaya melaksanakan 18 Projek Jiwa
Murni dengan kos keseluruhan sebanyak RM938 juta. Projek ini sesungguhnya telah
memberi manfaat kepada penduduk setempat dengan pembinaan jalan sepanjang 461
kilometer dan 82 buah jambatan di Bahagian Limbang dan Kapit, Sarawak.

Seperti yang saya maklum tadi, soalan tambahan di Yang Berhormat Hulu Rajang
tadi, sesuai dengan perubahan zaman bermula pada tahun 2018, Kementerian
Pertahanan telah putuskan bahawa semua projek baharu pembinaan jalan di kawasan
pedalaman di Sarawak akan dilaksanakan oleh Kementerian Pembangunan Luar Bandar
(KPLB).

Namun demikian, seperti yang saya nyatakan lagi sekali, jawapan saya tadi, ATM
sedia, ya, kita bersedia dalam aspek keselamatan dan pembangunan dalam menawarkan
kepakaran sedia ada terutama Rejimen Askar Jurutera Diraja dalam pembinaan
kemudahan asas seperti jalan raya di kawasan pedalaman, jambatan, pembaikan rumah-
rumah dan bekalan air bersih. Terima kasih, Tuan Yang di-Pertua.

Tuan Yang di-Pertua: Terima kasih. Yang Berhormat semua, sekarang tamatlah
sesi untuk waktu pertanyaan-pertanyaan Jawab Lisan pada hari ini. Terima kasih semua.

Usul Yang Berhormat Menteri ya.

[Sesi bagi Pertanyaan-pertanyaan Jawab Lisan tamat]
