DR.10.11.2021 67

kampung baru, orang-orang India yang susah. Saya tahu masa pandemik ini saya turun
ke gelanggang di bawah, mereka susah. Orang-orang Cina susah. Apabila berniaga dia
tidak boleh berniaga. Begitu juga orang India, semua kita susah.

Jadi apa makna affirmative action kalau yang dapat faedahnya orang-orang
Melayu- bumiputera yang duit dapat, saham dapat, dia hantar wang keluar ke British Virgin
Island, ke pesisir- luar pantai. Mereka yang dah kaya-kaya ini tidak perlu ada affirmative
action. Jadi kena ubah.

Kalau kita bercakap soal Keluarga Malaysia, sudah sampai masanya perlu
diubah. Saya tidak mahu dengar. Hati saya sedih bila kawan-kawan saya, teman-teman
saya daripada orang India, orang Cina — Yang Berhormat, adakah kami ini rakyat kelas
dua, kelas tiga? Kata Malaysia menentang aparteid di Afrika Selatan, menentang Dasar
Aparteid, di Timur Tengah yang dilakukan oleh Rejim Israel tetapi di Malaysia ini ada
kelas-kelas rupanya.

Jadi saya harap tahun depan, tidak tahulah kerajaan mana yang memerintah nanti
selepas pilihan raya umum, susunlah belanjawan ini. Jangan lagi guna kotak-kotak
perkauman ini. Kita satu bangsa, Bangsa Malaysia. Kita hendak bina satu negara Bangsa.
Negara kita kalau kita tengok dalam unjuran belanjawan, hutang kita dah lebih RM1 trilion.
Hutang kerajaan, hutang negara, yang akan bayar hutang ini...

Dato’ Haji Che Abdullah bin Mat Nawi [Tumpat]: Tumpat minta laluan.

Tuan Hassan bin Abdul Karim [Pasir Gudang]: Semua rakyat, Melayu, Cina
dan India akan bayar hutang ini. Kalau tidak kita bankrap.

Dato’ Haji Che Abdullah bin Mat Nawi [Tumpat]: Yang Berhormat Pasir
Gudang, Tumpat minta laluan.

Tuan Hassan bin Abdul Karim [Pasir Gudang]: Ya, sila-sila.

Dato’ Haji Che Abdullah bin Mat Nawi [Tumpat]: Saya mendengar dengan teliti
apa yang diucapkan oleh Yang Berhormat Pasir Gudang tadi dan menyarankan supaya
kerajaan mengkaji semula Perkara 153, Perlembagaan Persekutuan.

Saya minta supaya Yang Berhormat memperincikan, apa maksud Yang
Berhormat dari Pasir Gudang ini, apa maksud untuk merungkaikan, ataupun meniadakan
hak keistimewaan orang Melayu. Ini kerana, kalau dapat saya fahamkan itu membawa
maksud kepada aparteid seperti yang disebut oleh Yang Berhormat Pasir Gudang itu.
Jadi, saya minta penjelasan supaya rakyat boleh faham dengan jelas apa yang
diperjuangkan, apakah bentuk keadilan yang diperjuangkan oleh Yang Berhormat Pasir
Gudang? Terima kasih.

Tuan Hassan bin Abdul Karim [Pasir Gudang]: Terima kasih kepada Yang
Berhormat Tumpat. Saya tidak mahu mengambil masa Ahli-ahli Parlimen lain yang akan
berbahas. Ringkas sahaja iaitu satu perkara, Orang Asli di Semenanjung tidak termasuk
dalam Perkara 153, Perlembagaan Persekutuan sedangkan merekalah sebenarnya
bumiputera tetapi mereka tidak termasuk dalam itu. Jadi, kena susun semula. Saya dah
sebut tadi affirmative action mestilah meliputi semua rakyat, semua kaum, asal yang
susah kita tolong.

Akhirnya Tuan Yang di-Pertua, saya akan menyokong Belanjawan 2022 ini dan
mintalah Yang Berhormat Menteri Kewangan kalau boleh dipinda, dipindalah mana yang
patut sesuai dengan apa yang saya sarankan. Sekian. Wassalamualaikum
warahmatullahi wabarakatuh.

Tuan Yang di-Pertua: Waalaikumsalam. Terima kasih Yang Berhormat Pasir
Gudang. Seterusnya saya menjemput Yang Berhormat Ipoh Barat, sila.

4.39 ptg.

Tuan M. Kulasegaran [Ipoh Barat]: Terima kasih Tuan Yang di-Pertua. Tuan
Yang di-Pertua, saya hendak terus ke isu-isu berkaitan dengan masyarakat.
