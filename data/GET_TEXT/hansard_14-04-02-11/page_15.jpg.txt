DR.10.11.2021 5

seperti mana yang telah diluluskan oleh Kementerian Kewangan Malaysia yang berkuat
kuasa bagi kontrak bermula 1 Januari 2021 sehingga 31 Disember 2021.

Pekeliling ini berkuat kuasa bagi semua kontrak kerja secara konvensional
daripada kerajaan mulai 1 Januari 2021 sehingga 31 Disember 2021 dan meliputi kerja
bangunan, kejuruteraan awam dan mekanikal dan elektrikal bagi kerja-kerja sebut harga
dan kontrak yang bernilai RM500,000 ke atas.

Kerajaan juga mengambil maklum bahawa kontrak kerja kerajaan tidak hanya
dilaksanakan secara konvensional. Terdapat juga kontrak kerja yang dilaksanakan secara
reka dan bina. Sehubungan dengan itu, Kementerian Kerja Raya melalui Jabatan Kerja
Raya (JKR) juga telah mengemukakan permohonan kepada Kementerian Kewangan bagi
meluaskan pemakaian VOP bagi kontrak kerja reka dan bina untuk projek-projek pada 1
September 2021 dan sekarang masih menunggu pertimbangan daripada Kementerian
Kewangan. Sekian dan terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Timbalan Menteri. Soalan tambahan pertama, sila Yang Berhormat Labuan.

Datuk Rozman bin Isli [Labuan]: Terima kasih Tuan Yang di-Pertua. Terima
kasih, Yang Berhormat Timbalan Menteri. Soalan tambahan saya ada kaitan dengan
perbezaan harga barang yang sangat jauh berbeza antara kawasan. Sebagai contoh,
sebelum pandemik kos di Labuan adalah 30 peratus lebih tinggi daripada Kota Kinabalu
dan 50 peratus lebih tinggi daripada Kuala Lumpur. Semasa pandemik ini ia pasti menjadi
lebih teruk disebabkan cabaran logistik Labuan sebagai pulau.

Yang Berhormat Timbalan Menteri, JKR Labuan pernah memberitahu saya yang
mereka juga kadang-kadang berhadapan dengan cabaran untuk meyakinkan HQ akan
perbezaan kos yang besar di Labuan dan ada masa setengah bahan terputus bekalan.

Sekarang ini Labuan putus bekalan batu sebab eksport permit daripada Kerajaan
Negeri Sabah lambat dikeluarkan. Projek-projek di Labuan saya difahamkan selalu ada
pembida dengan harga yang terlalu rendah oleh kontraktor-kontraktor baharu dari luar
yang kurang faham dengan kos pembinaan di Labuan. Oleh sebab itu, kontraktor lokal
juga terpaksa letak harga rendah untuk bersaing.

Dikhuatiri fenomena lama ini yang mana banyak kes projek gagal di Labuan akan
menjadi bertambah teruk lagi pada masa hadapan. Adakah kementerian sedar akan hal
ini? Apakah tindakan yang akan dibuat?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Labuan. Sila Yang Berhormat Timbalan Menteri. Satu minit.

Datuk Arthur Joseph Kurup: Terima kasih, Yang Berhormat Labuan.
Kementerian mengambil maklum tentang kenaikan harga sepertimana yang dikatakan
tadi. Untuk makluman Ahli Yang Berhormat, punca kenaikan harga ini sebenarnya ia
berdasarkan kepada beberapa faktor.

Pertama, adalah kesukaran mendapat bahan mentah. Kebanyakan ini diimport
dari luar negara. Contohnya, harga bijih besi meningkat di seluruh dunia. Ini pun
diakibatkan oleh PKP di mana kebanyakan lombong bijih besi terpaksa ditutup akibat
daripada pandemik itu. Akan tetapi pada masa yang sama berkaitan dengan eksport
permit untuk bahan-bahan binaan yang berkaitan di bawah kuasa kerajaan negeri, kita
kena rujuk balik kepada kerajaan negeri yang boleh mengeluarkan eksport permit itu.

Akan tetapi bagi KKR, kita sudah menghantar tiga cadangan kepada MOF untuk
bantu kontraktor-kontraktor yang sedang melaksanakan projek-projek kerajaan. Seperti
mana yang saya katakan tadi, yang pertama untuk lanjutkan VOP ini untuk merangkumi
reka dan bina. Kedua, untuk menambahkan senarai-senarai bahan binaan di dalam VOP
ini. Daripada enam bahan binaan, mudah-mudahan kita boleh tambah kepada 23 bahan
binaan.

Ketiga, untuk melanjutkan VOP ini sekiranya diluluskan oleh MOF kepada
penghujung tahun 2022, juga untuk membantu untuk mengurangkan beban kepada
kontraktor-kontraktor yang sedang melaksanakan kerja pembinaan daripada kerajaan
