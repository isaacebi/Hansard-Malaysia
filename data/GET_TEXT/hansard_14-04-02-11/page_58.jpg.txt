48 DR.10.11.2021

Syariah. Mengkaji semua tentang hukuman-hukuman yang akan dikenakan pada mereka
yang didapati bersalah.

Maka, hari ini saya sangat-sangat berharap, amat-amat berharap agar pihak
kerajaan dapat memberi penjelasan tentang RUU 355 ini. Kita tidak hendak nanti rakyat
kata “hanya melepas batok di tangga ataupun ini hanya suatu sandiwara politik. Hanya
janji politik.” Di antara orang yang berjanji sekarang ini semuanya berada di dalam
kerajaan. Ini kita hendak tahu.

Masa satu minit setengah Tuan Yang di-Pertua, akhir sekali yang saya hendak
sebut adalah soal fokus kerajaan di dalam pembentangan RMKe-12 dan juga belanjawan
baru-baru ini adalah berkaitan dengan jurang di antara negeri-negeri maju dan negeri-
negeri yang kurang maju. Kelantan masih lagi tertinggal di belakang.

Saya ucap terima kasih, Central Spine Road telah dijanjikan oleh kerajaan akan
dipercepatkan dan beberapa projek pembangunan juga dijanjikan oleh pihak kerajaan
akan dilaksanakan di dalam Rancangan Malaysia Kedua Belas yang melibatkan juga
sebahagian daripada Bajet 2022 yang dibentangkan oleh Yang Berhormat Menteri
Kewangan baru-baru ini.

Tentang pembinaan ECRL, saya berharap sangat pihak kerajaan akan dapat
membuat kajian semula agar hentian terakhir ECRL ini akan berhenti di sempadan
negara. Kalau tidak pun di Tumpat, di Rantau Panjang kerana ia akan mengubah landskap
ekonomi khususnya di negeri Kelantan yang melibatkan negara jiran. Pintu masuk yang
utama ke negara kita. Maka perkara ini perlu dikaji.

Tuan Yang di-Pertua, bagi saya semua ini boleh kita lakukan sekiranya kita ada
keinginan dan juga kita mempunyai suatu perancangan yang tersusun untuk melihat
bahawasanya di dalam tempoh lima tahun yang akan datang jurang ini akan dapat kita
rapatkan. Masa sudah cukup, Tuan Yang di-Pertua. Perkara-perkara berkenaan dengan
dalam kawasan saya yang spesifik insya-Allah saya akan bangkitkan di peringkat
Jawatankuasa nanti.

Saya ucap terima kasih banyak-banyak kepada Tuan Yang di-Pertua, di atas
ruangan ini dan ucap tahniah sekali lagi kepada Yang Berhormat Menteri Kewangan dan
kerajaan atas keberanian untuk mengumumkan belanjawan yang berjumlah RM330 bilion.
Insya-Allah saya rasa akan mendapat sokongan daripada semua Ahli-ahli Dewan. Saya
menyokong. Assalamualaikum warahmatullahi wabarakatuh.

Dato’ Sri Azalina Othman Said [Pengerang]: Terima kasih. Yang Berhormat
Selangau.

2.57 ptg.

Tuan Baru Bian [Selangau]: Tuan Yang di-Pertua, terima kasih kerana memberi
saya peluang untuk mengambil bahagian dalam perbahasan Rang Undang-undang
Perbekalan di Dewan Rakyat yang mulia ini. Tuan Yang di-Pertua, Rancangan Malaysia
Kedua Belas yang telah dibentangkan di Parlimen kurang dari dua bulan yang lalu
menyatakan di muka surat 276 bahawa Sabah dan Sarawak akan terus menerima di
antara 15 peratus dan 18 peratus setiap tahun daripada jumlah peruntukkan
pembangunan.

Belanjawan 2022 memperuntukkan RM75.6_ bilion untuk perbelanjaan
pembangunan. Jika Sarawak menerima 15 peratus daripadanya, kita sepatutnya
mendapat RM11.34 bilion. Walau bagaimanapun, kita cuma diberi sebanyak RM4.6 bilion
iaitu hanya enam peratus manakala RM11.4 bilion diperuntukkan untuk program
pemerkasaan bumiputera. Daripada jumlah itu, berapa ramai bumiputera Dayak Sarawak
mendapat manfaat daripadanya? Jumlah ini tidak memberi impak yang cukup signifikan
disebabkan pada dasarnya peruntukkan ini tidak mencukupi.

Adakah Kementerian Kewangan mengambil maklum mengenai RMKe-12 ketika
menggubal belanjawan atau Kementerian Kewangan bebas untuk mengabaikan
cadangan sebuah kementerian? Tidak hairanlah Malaysia tidak pernah mencapai objektif
