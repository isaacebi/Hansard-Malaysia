DR.10.11.2021 7

membangkitkan berkenaan dengan isu pelaksanaan Operasi Benteng di bawah selia
national task force (NTF) yang ditubuhkan semenjak 12 Mei 2020.

Sebagai makluman Yang Berhormat, pelaksanaan Op Benteng adalah
melibatkan kerjasama pelbagai agensi keselamatan dan penguatkuasaan negara seperti
Angkatan Tentera Malaysia (ATM), Polis Diraja Malaysia (PDRM), Agensi
Penguatkuasaan Maritim Malaysia (APMM), Kastam Diraja Malaysia, Jabatan Imigresen
Malaysia dan lain-lain agensi kerajaan. Objektif utama pelaksanaan operasi ini adalah
untuk menghalang kemasukan pendatang tanpa izin (PATI) bagi mengekang penularan
wabak COVID-19.

Pada masa yang sama, inisiatif ini dapat mengukuhkan lagi kawalan keselamatan
di sempadan negara sama ada sempadan darat mahupun sempadan perairan negara.
Suka saya jelaskan di sini, pengoperasian Op Benteng melibatkan kawasan operasi di
sempadan daratan negara yang meliputi utara Semenanjung Malaysia dan sempadan
daratan Sarawak-Kalimantan. Manakala bagi operasi di kawasan perairan pula, ia
melibatkan perairan Selat Melaka Utara, perairan Pantai Barat Semenanjung, perairan
Johor dan persisiran pantai timur Sabah.

Bagi pertanyaan Yang Berhormat mengenai keberkesanan Op Benteng, sukacita
saya ingin maklumkan sehingga 31 Oktober 2021 iaitu selepas 18 bulan pelaksanaan,
operasi ini telah berjaya menangkap 16,229 orang PATI serta telah mengusir 3,666 orang
PATI yang cuba membolosi sempadan daratan negara dan perairan negara secara
haram.

01030

Selain daripada itu, operasi ini turut berjaya mengekang aktiviti penyeludupan di
sempadan negara dengan anggaran nilai rampasan bernilai RM668.47 juta yang
melibatkan rampasan barangan seperti bahan-bahan terlarang, kenderaan dan barangan
peribadi. Bagi memastikan Ops Benteng ini terus berkesan, pihak Kementerian
Pertahanan akan terus mengukuhkan untuk menambah baik keupayaan ATM melalui
Rancangan Malaysia Ke-12 serta meneruskan peruntukan belanjawan tahun ini kepada
operasi ini untuk tahun hadapan. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama, sila.

Tuan Ahmad Tarmizi bin Sulaiman [Sik]: Terima kasih Yang Berhormat
Timbalan Menteri Pertahanan yang memberi penjelasan yang membuktikan komitmen
tinggi kerajaan untuk kita mengukuhkan pertahanan negara.

Yang Berhormat Menteri, dalam Bajet 2022 nampaknya kerajaan telah pun
meningkatkan hasil ataupun belanjawan untuk pertahanan ini iaitu sehingga RM16.14
billion peningkatan sehingga 1.78 peratus. Jadi soalan saya, apakah lagi pelan-pelan untuk
dilaksanakan oleh kementerian bagi mengukuhkan pertahanan negara khususnya
penjagaan sempadan termasuk penggunaan aset berteknologi tinggi seperti penggunaan
drone di sempadan-sempadan negara bagi mengawal seluruh sempadan kita yang luas
ini. Terima kasih Menteri.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sik. Sila Timbalan Menteri.

Dato’ Sri lkmal Hisham bin Abdul Aziz: Terima kasih soalan tambahan daripada
Yang Berhormat Sik. Berdasarkan kepada maklum balas positif dan kejayaan yang
laporan dari pelbagai agensi yang terlibat dalam pelaksanaan Ops Benteng di lapangan,
Kementerian Pertahanan, saya hendak maklum, memang kita komited untuk meneruskan
kesinambungan operasi ini pada tahun ini.

Sehubungan itu, kita telah menyediakan peruntukan Op Benteng untuk tahun
yang akan datang. Secara prinsipnya kita akan fokus kepada peningkatan keupayaan
pasukan keselamatan dalam melaksanakan tugas di kawasan sempadan bagi
memastikan sempadan negara untuk tidak mudah dibolosi.
