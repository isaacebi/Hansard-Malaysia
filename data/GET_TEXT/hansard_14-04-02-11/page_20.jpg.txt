10 DR.10.11.2021

hati sehingga hari ini. Walau bagaimanapun, rakyat Malaysia perlu terus mematuhi SOP
sedia ada dan perlu bertanggungjawab dengan amalan test, trace, isolate dan support
(TRIS) walaupun negara akan beralih ke fasa 4.

Yang Berhormat, pihak kerajaan berpandangan bahawa pelan ini akan terus
digunakan sehingga seluruh negara berjaya mencapai nilai ambang bagi indikator yang
ditetapkan bagi beralih ke fasa empat. Walau bagaimanapun, rakyat Malaysia masih perlu
patuh seperti saya sebut tadi dengan SOP yang sedia ada dan perlu bertanggungjawab
untuk menilai tahap risiko masing-masing, walaupun sudah menerima vaksinasi lengkap
apabila berada dalam fasa 4. Kerajaan pada awal September 2021 yang lalu telah
mengumumkan bahawa negara juga akan beralih daripada strategi membasmi COVID-19
kepada pendekatan fasa endemik.

Namun, pihak kerajaan tidak bersifat terburu-buru dan mengambil langkah yang
lebih berhati-hati bagi memastikan kesiap siagaan bagi respons kesihatan awam dan
vaksinasi ujian dan surveillance, urusan kes, pemerkasaan komuniti serta kawalan
sempadan. Empat perkara yang diambil perhatian. Bagi peralihan ke fasa endemik Yang
Berhormat iaitu impak jangkitan berada di tahap minimum.

Kedua, jumlah kes yang teruk dan penyakit berkaitan adalah terkawal. Rakyat
harus diperkasakan, komuniti harus diperkasakan. Langkah pencegahan sedia ada
terutamanya pematuhan SOP sedia ada perlu diteruskan dan dilaksanakan. Kita juga
mengambil pendekatan daripada beberapa buah negara yang telah membuat kajian
mengenai pengurusan COVID-19 sebagai rujukan iaitu negara Denmark, Chile dan
Germany yang mana mencapai kadar vaksinasi antara 70 hingga 80 peratus bagi populasi
dan menunjukkan trend penurunan kes kematian telah mengisytiharkan hidup bersama
virus COVID-19. Terima kasih.

Tuan Lim Guan Eng [Bagan]: Ya, terima kasih. Saya ucapkan terima kasih pada
Yang Berhormat Timbalan Menteri.

Saya ingin ingatkan Yang Berhormat Timbalan Menteri bahawa semasa Pelan
Pemulihan Negara diperkenalkan, khususnya untuk beralih daripada fasa 1 pada fasa 2.
Dinyatakan mesti turun bawah 4,000 kes jangkitan. Mengapakah ini sekarang tidak
dipatuhi? Bukankah ini menunjukkan bahawa pelan ini sudah tidak dinamik lagi seperti
yang didakwa dan ia harus dirombak dan dikaji semula supaya sebuah pelan perlindungan
negara yang baharu sesuai dengan keadaan dan suasana yang baharu iaitu new normal,
dengan izin.

Selepas COVID-19, kita tidak boleh ikut kaedah dan cara lama tetapi mestilah
mengikut new normal dan bukankah ini perlu satu pengakuan bahawa Pelan Pemulihan
Negara ini telah gagal dan harus dikaji semula untuk merangka yang baharu.

Kedua, berkaitan dengan mitigasi supaya kita dapat hidup bersama dengan
COVID-19. Bukankah ini ada macam double standard, dengan izin Tuan Yang di-Pertua.
Kalau kita lihat apa yang berlaku dalam pilihan raya negeri Melaka seakan-akan semua
calon dan juga jentera pilihan raya dikendirikan. Sungguhpun Melaka dalam fasa 4. So,
bukankah ini satu keputusan politik semata-mata untuk membolehkan pihak tertentu
mendapat kelebihan. Sekian, terima kasih.

Datuk Mastura binti Tan Sri Dato’ Mohd Yazid: Terima kasih Tuan Yang di-
Pertua. Terima kasih Yang Berhormat Bagan. Akhirnya, the only solution Yang Berhormat
adalah untuk menjaga penularan wabak ini supaya rakyat selamat. Itu keutamaan kita.
Keutamaan saya. Keutamaan Yang Berhormat.

Sekiranya, dianggapnya gagal Yang Berhormat, saya mencadangkan supaya
Yang Berhormat juga adalah Ahli di dalam Mesyuarat Jawatankuasa Khas Pengurusan
Pandemik Negara untuk bersama-sama kita memikirkan jalan keluar yang lebih dianggap
oleh Yang Berhormat lebih baik.

Akan tetapi, saya melihat trend-trend yang ada sekarang ini merupakan penularan
itu tidak terlalu mendadak. Sekiranya mendadak Yang Berhormat, kita ada cara-cara
untuk mengatasinya, iaitu tidak perlu lagi kita hendak membuat lockdown. Kita boleh
membuat lokaliti PKP di kawasan itu sahaja.
