60 DR.10.11.2021

tahun depan dan juga diumumkan oleh Yang Berhormat Menteri Kewangan dua minggu
yang lepas.

Pada tahun lepas, apabila Yang Berhormat Menteri Kewangan membentangkan
Belanjawan 2021, beliau telah mengumumkan satu jumlah perbelanjaan sebanyak RM3
bilion untuk tujuan pembelian vaksin COVID-19. Namun, walaupun pengumuman telah
pun dibuat oleh beliau dalam ucapan belanjawan, jumlah sebanyak RM3 bilion itu
sebenarnya tidak dimasukkan dalam jumlah perbelanjaan RM322.5 bilion pada tahun
2021. Akhirnya, apa terjadi? Kerajaan terpaksa pada bulan April yang lepas menggunakan
kuasanya di bawah Darurat menggunakan wang dalam Kumpulan Wang Amanah Negara
(KWAN) untuk menepati jumlah RM3 bilion yang telah pun diumumkan.

Bagi saya, pengumuman peruntukan sebanyak RM3 bilion untuk tujuan perolehan
vaksin tanpa dimasukkan dalam Anggaran Perbelanjaan 2021 merupakan satu perkara
yang amat serius dan mengelirukan Dewan yang mulia ini. Saya pasti ramai Ahli Dewan
memang tidak tahu pada ketika itu wang memang tidak disediakan dalam belanjawan
walaupun pengumuman telah dibuat. Dengan izin, it is a creative way by the government
in giving a good figure for the people to read. This is the big question. Sama ada perkara
ini akan berulang pada tahun 2022, ini persoalan yang saya hendak tanya. Sama ada
kesemua perbelanjaan seperti yang diumumkan telah pun diperuntukkan dalam
Belanjawan 2022. Contohnya, RM4.8 bilion yang telah diumumkan untuk tujuan
JaminKerja sama ada ia termasuk dalam sebahagian daripada belanjawan yang telah pun
diumumkan. Itu soalan daripada saya.

Tuan Yang di-Pertua, saya juga ingin mengambil kesempatan ini untuk
mengucapkan tahniah dan terima kasih kepada kerajaan sekarang yang telah
memberikan pengiktirafan terhadap polisi-polisi baik yang telah pun dikemukakan oleh
Kerajaan Pakatan Harapan pada tahun 2018 hingga 2020. Sekali gus, membuktikan
bahawa polisi-polisi yang diperkenalkan oleh Kerajaan PH pada ketika itu telah
mendatang buah dan hasil, serta menjadi dengan izin, low-hanging fruit yang boleh dipetik
pada bila-bila masa.

Nombor satu, Program MySalam. Program MySalam telah diperkenalkan oleh
Kerajaan PH pada tahun 2019 dan merupakan satu skim yang memanfaatkan kesemua
golongan B40 dan selepas itu diperluaskan kepada golongan M40 pada Februari 2020.
Namun apabila Program MySalam diperkenalkan oleh Kerajaan PH apa yang kita terima
adalah kritikan dan persoalan, siapakah yang mendapat keuntungan daripada Ahli-ahli
Dewan Rakyat di sebelah sana? Saya memberi contoh. Pada bulan April tahun 2019, tidak
sampai empat bulan MySalam_ diperkenalkan Yang Berhormat Pekan telah
mempersoalkan jumlah tuntutan yang dibayar setakat itu tidak berbaloi berbanding
dengan wang yang kononnya telah dibayar oleh kerajaan kepada syarikat insurans.

01600

Akan tetapi pada hakikatnya kerajaan pada ketika itu tidak membayar kepada
syarikat insurans pun tetapi Yang Berhormat Pekan menuduh bahawa beliau kata,
“Untungnya syarikat Singapura yang diberikan projek mySalam ini dapat projek insurans
RM2 bilion tetapi hanya perlu bayar tuntutan RM40,000 setakat April 2019 ataupun purata
RM414.00 setiap tuntutan”

Pada bulan Februari tahun 2020 pula, Yang Berhormat Ayer Hitam telah beberapa
kali mempersoalkan kenapa hanya RM13.7 juta sahaja yang telah dituntut pada tahun
2019 dan mempersoalkan siapa yang mendapat keuntungan dalam program mySalam ini.
Polisi PH dipersoal pada ketika itu. Polisi PH dikritik pada ketika itu tetapi pada akhirnya
pada hari ini, kerajaan melalui Menteri Kewangan sekarang telah memperakui manfaat
yang dibawa oleh program mySalam dan setakat ini diakui oleh Menteri Kewangan sendiri
mySalam memanfaatkan 125,000 orang dengan jumlah pampasan yang diberikan
sebanyak RM180,000. Inilah polisi yang dibawa oleh Kerajaan Pakatan Harapan pada
tahun 2019.

Program Jamin Kerja pula, Menteri Kewangan mengumumkan satu peruntukan
sebanyak RM4.8 bilion untuk Program Jamin Kerja. Bagi saya program ini adalah terlalu
lambat dan ia sepatutnya telah pun dilaksanakan pada tahun 2020. Kerajaan PH apabila
