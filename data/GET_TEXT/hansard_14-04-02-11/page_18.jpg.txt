8 DR.10.11.2021

Okey, mengenai aset-aset lah, cadangan perolehan peralatan untuk kegunaan
Ops Benteng bagi tahun 2021 dan 2022, ini adalah selaras dengan Yang Amat Berhormat
Perdana Menteri semasa pembentangan RMKe-12 di mana beliau menyentuh fokus
keempat ialah memantapkan keselamatan dan ketenteraman awam. Minta tambahan
sedikit Tuan Yang di-Pertua.

Op Benteng ini kita akan meningkatkan lagi tiga iaitu ISR; intelligence,
surveillance dan reconnaissance ataupun dalam bahasa Melayu, perisikan, pemantauan
dan pengawasan untuk menjejaki aktiviti jenayah-jenayah rentas negara. Antara aset
yang dirancang seperti yang dibangkitkan oleh Yang Berhormat Sik tadi, perolehan 84 unit
mini unmanned aerial vehicle (UAV) dan 33 unit drones pelbagai guna dengan anggaran
peruntukan RM2.72 juta.

Selain itu, kita juga akan merangkumi perolehan peralatan bantuan operasi.
Antaranya kita akan memperoleh empat unit night vision binoculars untuk Tentera Laut
Diraja Malaysia, 18 unit outdoor action cameras untuk TUDM dan 63 unit ground tactical
cameras serta 30 unit walkie-talkie untuk kegunaan Tentera Darat Malaysia dengan
anggaran peruntukan RM302,000.

Insya-Allah, kesinambungan kejayaan Op Benteng untuk tahun 2022,
kementerian akan memperuntukkan sejumlah bajet untuk bertujuan memperolehi
peralatan kegunaan ATM dalam meningkatkan keupayaan kawalan sempadan negara.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih. Soalan
tambahan kedua saya panggil Yang Berhormat Bukit Bendera.

Tuan Wong Hon Wai [Bukit Bendera]: Ya, terima kasih Tuan Yang di-Pertua.
Selamat pagi. Tadi saya mendengar jawapan Timbalan Menteri dengan teliti. Ribuan kes
telah dicatatkan hasil tangkapan Op Benteng daripada segi PATI dan juga penyeludupan.

Soalan saya, apakah bentuk kerjasama Angkatan Tentera Malaysia dengan rakan
kita di ASEAN secara darat, Thailand dan Indonesia di peringkat ketenteraan untuk
membendung penyeludupan dan pendatang asing tanpa izin untuk memasuki sempadan
kita. Apakah bentuk kerjasama, joint patrol! dengan negara-negara jiran untuk
membendung pencerobohan yang tadi disebut oleh Timbalan Menteri? Itu soalan saya.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bukit Bendera. Sila Timbalan Menteri. Satu minit.

Dato’ Sri Ikmal Hisham bin Abdul Aziz: Terima kasih. Sememangnya kita
memang ada joint patrol especially dalam sempadan antara Thailand dan Malaysia. Kita
tahu kawasan ini memang isu-isu rentas negara ini memang banyak berlaku. Jadi sebab
itu kita daripada segi apa yang telah dibentangkan tadi aset-aset yang kita akan perolehi
contohnya pada tahun lepas sahaja Kementerian Pertahanan telah membelanjakan
RM17.712 juta untuk bagi perolehan 19 unit UAV drone dan kita sudah terima tiga unit
vertical take-off dan landing fixed-wing (UAV) dan dua unit multi-rotary hybrid drone.

Jadi, tahun ini pula kita akan belanja RM2.724 juta melibatkan perolehan
tambahan 117 unit UAV drone. Jadi perolehan-perolehan aset ini pasti akan membantu
pertahanan negara. Akan tetapi yang akhir sekali, saya hendak maklumkan kepada
semua. Dalam aspek pertahanan dan keselamatan negara, terdapat satu lagi senjata
efektif untuk Kementerian Pertahanan gunakan bagi menjaga kedaulatan negara iaitu
trust diplomasi pertahanan.

Negara kita sebenarnya kita bertuah kerana Yang Berhormat Dato’ Seri
Hishammuddin Tun Hussein, Menteri Kanan kita ini terkenal dengan kekuatan trust
diplomasi pertahanan terutamanya-— ya, ini hakikat. Jadi untuk kita jaga hubungan dua
hala ini, insya-Allah, kekuatan yang ada pada Dato’ Seri Hishammuddin ini akan menjamin
kedaulatan negara di tengah-tengah cabaran persaingan kuasa besar ini. Terima kasih.

Datuk Dr. Hasan bin Bahrom [Tampin]: Satu lagi tambahan.
