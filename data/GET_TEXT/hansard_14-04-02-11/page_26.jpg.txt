16 DR.10.11.2021

(KASA) melalui NAHRIM. NAHRIM juga menjalankan penyelidikan untuk mengenal pasti
semua punca penghasilan pencemaran serta masalah-masalah pencemaran di
lembangan sungai yang berkaitan dan mencadangkan langkah-langkah pembaikan
ataupun penyelesaian saintifik yang bersifat jangka pendek dan juga jangka panjang ke
arah sekuriti, adaptasi dan kelestarian sumber air di 2,986 lembangan sungai di seluruh
Malaysia.

Antara contoh kajian berkaitan kesan pencemaran sumber air sedang
dilaksanakan termasuklah kajian penarafan lembangan sungai, kajian jumlah beban
maksimum harian iaitu total maximum daily load dengan izin dan kajian penggunaan
sistem rawatan air yang melibatkan komuniti tempatan.

Selain itu, melalui Hala Tuju Inovasi Air Negara 2021-2040, beberapa program
penyelidikan sedang dan akan dijalankan oleh kementerian ini termasuklah Program
Sungai Bersih, Sistem Air Pintar dan pengurangan risiko bencana bagi merealisasikan
kelestarian sumber air bersih negara, menghindarkan gangguan bekalan air bersih dan
seterusnya meningkatkan kualiti hidup rakyat.

Untuk makluman Yang Berhormat juga, masalah pencemaran air di Sabah
terutamanya di Beaufort kerap berlaku disebabkan masalah kekeruhan sumber air mentah
akibat kandungan bahan terampai yang tinggi seterusnya menyebabkan gangguan
bekalan air mentah kepada pengguna dan beberapa langkah penyelesaian bagi
mengatasi masalah kekeruhan termasuklah pembinaan tangki pemendapan dan
takungan air pinggiran sungai (TAPS) selain penggunaan bahan kimia untuk rawatan
kekeruhan air mentah yang tinggi. Sekian, terima kasih.

Timbalan Yang di-Pertua [Dato’ Mohd Rashid Hasnon]: Yang Berhormat
Timbalan Menteri, soalan tambahan. Yang pertama Yang Berhormat Beaufort.

Dato’ Seri Panglima Hajah Azizah binti Datuk Seri Panglima Haji Mohd Dun
[Beaufort]: Terima kasih Yang Berhormat Timbalan Menteri di atas jawapan yang
diberikan sebentar tadi. Saya ingin bertanya, adakah kementerian atau bolehkah
kementerian memperkenalkan teknologi baharu khususnya di loji-loji di negeri Sabah
untuk agihan air dan juga penapisan air untuk kita menangani masalah kekeruhan air yang
tinggi dan nephelometric turbidity unit (NTU) yang tinggi.

Kedua, apakah usaha-usaha yang dilakukan oleh kementerian untuk
memperkasakan penguatkuasaan terhadap masalah pencemaran untuk kelestarian alam
sekitar. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Beaufort. Silakan Yang Berhormat Timbalan Menteri, satu minit.

Dato’ Mansor bin Othman: Terima kasih Tuan Yang di-Pertua, terima kasih
Yang Berhormat Beaufort atas soalan tambahan ini. Yang pertamanya, usaha saintifik
yang sedang dilaksanakan sekarang ini ialah dengan perwujudan seperti yang saya
sebutkan tadi, takungan air pinggiran sungai (TAPS) iaitu menangani isu yang
dibangkitkan oleh Yang Berhormat Beaufort.

Seterusnya untuk usaha-usaha memperkasakan penguatkuasaan Jabatan Alam
Sekitar bagi menjamin kelestarian alam sekitar, saya berterima kasih kepada Yang
Berhormat kerana cukup prihatin dalam hal ini.

Kementerian akan terus mengambil inisiatif untuk memperkasakan jentera
penguatkuasaan JAS. Satu, untuk menambah baik dan mengukuhkan Akta 1974 (AKAS)
secara berfasa, termasuk memberi fokus kepada elemen kompaun, penalti dan standard
bagi memastikan tindakan tegas dapat diambil ke atas pelaku dan pesalah yang
menyebabkan pencemaran alam sekitar.

Kedua, untuk mempertingkatkan kerjasama agensi penguatkuasaan di peringkat
Kerajaan Persekutuan dan kerajaan negeri, seperti Jabatan Sukarelawan Malaysia,
Kementerian Perumahan dan Kerajaan Tempatan, pihak berkuasa tempatan dan lain-lain
agensi melalui pelaksanaan operasi bersepadu, perkongsian maklumat dan pengurusan
aduan alam sekitar yang lebih berkesan.
