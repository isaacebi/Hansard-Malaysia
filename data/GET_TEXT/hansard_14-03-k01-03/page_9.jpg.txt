DR.28.07.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KETIGA
MESYUARAT KHAS
Rabu, 28 Julai 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

Timbalan Yang di-Pertua [Dato’ Mohd Rashid Hasnon]: Ahli Yang
Berhormat, sebelum...

Tuan Gobind Singh Deo [Puchong]: Point of order.

Timbalan Yang di-Pertua [Dato’ Mohd Rashid Hasnon]: Belum lagi mula.
Sebelum kita memulakan Majlis pada pagi ini, saya ingin membaca beberapa
pemakluman.

Ahli Yang Berhormat, saya ingin mengingatkan Ahli-ahli Yang Berhormat
supaya sentiasa memakai pelitup muka- face mask semasa berada di dalam Dewan.
Pemakaian double face mask adalah sangat digalakkan memandangkan virus COVID-
19 ini boleh merebak dan berjangkit melalui udara dengan jangka masa yang singkat
terutamanya Varian Delta.

Suka saya ingatkan kepada semua Ahli Yang Berhormat untuk menarik
pengadang lut sinar yang dipasang semasa duduk di dalam Dewan bagi memastikan
terdapat jarak pemisah antara Ahli-ahli Yang Berhormat, dan tiada kontak rapat antara
Ahli-ahli Yang Berhormat.

Dimaklumkan juga bahawa pegawai penguat kuasa berada di sekitar kompleks
Parlimen Malaysia sepanjang Persidangan Mesyuarat Khas. Sehubungan dengan itu,
Ahli-ahli Yang Berhormat dinasihatkan sentiasa mematuhi Prosedur Operasi Standard
atau SOP Pelaksanaan Persidangan Parlimen yang telah diedarkan.

Ada pemakluman yang kedua. Ahli Yang Berhormat, saya ingin memaklumkan
Kertas Maklumat yang telah diedarkan di atas meja Ahli Yang Berhormat menyatakan
bahawa, Menteri di Jabatan Perdana Menteri (Parlimen dan Undang-undang) akan
memberikan penerangan berkenaan Pelaksanaan Darurat pada hari Isnin, 2 Ogos 2021.
Sekian, terima kasih.

Tuan Gobind Singh Deo [Puchong]: Point of order Tuan Yang di-Pertua. Tuan
Yang di-Pertua, saya ingin memaklumkan ada dua Usul yang telah pun dimasukkan iaitu
daripada Yang Berhormat Puchong dan juga Yang Berhormat Sepang.

Timbalan Yang di-Pertua [Dato’ Mohd Rashid Hasnon]: Boleh rujuk point of
order nombor berapakah Yang Berhormat?

Tuan Gobind Singh Deo [Puchong]: Point of order 36(12), dan juga 26(1)(p).
Timbalan Yang di-Pertua [Dato’ Mohd Rashid Hasnon]: Baik.

Tuan Gobind Singh Deo [Puchong]: Ini Usul untuk merujuk Ahli Parlimen Kota
Baharu, Datuk Seri Takiyuddin bin Hassan kepada Jawatankuasa Hak dan Kebebasan
menurut Peraturan Mesyuarat 36(12). Alasan-alasan diberikan di situ susulan daripada
apa yang berlaku dalam Dewan dua hari yang lalu.

Saya minta Tuan Yang di-Pertua supaya satu keputusan dibuat berkenaan
dengan usul ini dan sama ada, ada ataupun tidak kita akan dibenarkan untuk
membahaskan usul ini. Terima kasih. Sahabat saya Yang Berhormat Sepang juga...

Timbalan Yang di-Pertua [Dato’ Mohd Rashid Hasnon]: Sebelum itu saya
hendak memaklumkan setakat waktu ini, Usul yang telah dinyatakan oleh Yang
Berhormat Puchong belum diterima lagi setakat ini. Sila teruskan kepada...
