40 DR.14.09.2021

Saya juga berharap agar perkara-perkara ini dapat diperbaiki pada masa-masa
yang akan datang. Saya juga ingin mengetahui di dalam proses vaksinasi ini, apakah
jaminan kerajaan bahawa pembanci ini dapat pergi ke kawasan luar bandar ataupun
pedalaman? Adakah data-data ini bertepatan dan juga akan dapat membantu dari segi
perancangan Malaysia yang seterusnya bahawa penduduk-penduduk di kawasan
pedalaman ini tidak ketinggalan, memandangkan saya melihat agak sukar pembanci-
pembanci untuk pergi ke kawasan-kawasan luar bandar dan juga pedalaman pada musim
COVID-19 ini.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri menjawabnya, satu minit.

Dato’ Sri Mustapa bin Mohamed: Tuan Yang di-Pertua, ini kali keenam kita
mengadakan banci, pada 2010 yang kelima. Pada masa itu kita dapat maklumat dari 100
peratus penduduk, sama ada kita tinggal di pedalaman tidak menimbulkan masalah yang
besar. Isunya COVID-19 ya, oleh kerana ada arahan daripada Majlis Keselamatan Negara
seperti disebutkan tadi, kita telah tunda empat kali.

Untuk makluman Ahli Yang Berhormat, pencapaian kita yang tertinggi ialah Johor,
lebih 100 peratus. Wilayah Persekutuan Putrajaya juga lebih 100 peratus. Yang tiga paling
rendah ialah negeri Sarawak — 61.6 peratus, Pahang — 59.2 peratus dan Sabah — 54.3
peratus. Bagi Sarawak umpamanya, antara kawasan yang paling rendah ialah di Betong,
cuma 12.1 peratus, di Belaga — 38.10 peratus.

Jadi, Jabatan Perangkaan akan berusaha bersama dengan pejabat daerah, pihak
berkuasa tempatan, mungkin dengan kerjasama pihak polis dan lain-lain. Insya-Allah kita
cuba dalam beberapa minggu ini untuk memastikan kawasan-kawasan yang belum diliputi
ini akan dapat dikumpulkan maklumat yang dikehendaki kerana seperti Yang Berhormat
sedia maklum, ini adalah penting untuk setiap perancangan negara yang kita laksanakan.
Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Soalan tambahan
kedua saya jemput Yang Berhormat Hang Tuah Jaya.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Terima kasih Tuan Yang di-Pertua. Saya ingin bertanya Yang Berhormat Menteri,
berdasarkan 80 peratus tadi yang diberitahu bancian yang telah dibuat, dari segi
kesimpulannya apakah mungkin Malaysia ini menjadi negara menua menjelang 2030 ini
kerana kita tahu bahawa dari segi kesannya kepada ekonomi itu saya fikir kerajaan
terpaksa menilai kerana kita tentunya dengan negara menua ini akan menjejaskan tenaga
kerja misalnya dan juga program ekonomi kita. Terima kasih.

Dato’ Sri Mustapa bin Mohamed: Terima kasih Yang Berhormat Hang Tuah
Jaya. Kita tidak boleh buat ramalan yang tepat pada ketika ini kerana maklumat terperinci
belum dapat diperolehi. Kita cuma dapat 80 peratus maklumat daripada seluruh negara.
Akan tetapi mengikut anggaran yang telah dibuat oleh pihak-pihak yang berkenaan
termasuklah Kementerian Wanita, Keluarga dan Masyarakat, kita akan mencapai status
negara menua menjelang 2030.

[Tuan Yang di-Pertua mempengerusikan Mesyuarat]

Ini sudah pasti akan berlaku dan ini akan memberikan kesan yang besar kepada
dasar-dasar negara. Jadi insya-Allah bulan Januari tahun depan kita akan dapat memberi
maklumat yang lebih tepat. Sekarang ini walaupun belum ada maklumat yang tepat, kita
tahu bahawa menjelang 2030 kita akan menjadi sebuah negara menua atau aging society.
Terima kasih.

Tuan Yang di-Pertua: Terima kasih Yang Berhormat Menteri. Ahli-ahli Yang
Berhormat, sekarang tamatlah sesi untuk waktu Pertanyaan-pertanyaan Bagi Jawab Lisan
pada hari ini. Terima kasih Ahli-ahli Yang Berhormat semua.

[Sesi untuk Pertanyaan-pertanyaan bagi Jawab Lisan tamat]
