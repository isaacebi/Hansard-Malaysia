100 DR.14.09.2021

melimpah-limpah berkat dari langit dan bumi. Akan tetapi mereka yang mendustakan lalu
kami timpakan mereka dengan azab seksa disebabkan apa yang telah mereka usahakan”.

Sekian, wabillahi taufiq walhidayah. Assalamualaikum warahmatullahi
wabarakatuh. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Sabak Bernam.

Tuan Karupaiya a/l Mutusami [Padang Serai]: Tuan Yang di-Pertua, sedikit.
Sedikit, Padang Serai.

Timbalan Yang di-Pertua [Dato’ Mohd Rashid Hasnon]: Untuk apa?

Tuan Karupaiya a/l Mutusami [Padang Serai]: Berkaitan dengan — kita lihat
banyak kerusi-kerusi Ahli Parlimen kosong terutama sekali Ahli-ahli Yang Berhormat
Menteri. Kita ada 70 Menteri, at least 10 percent Yang Berhormat Menteri mesti ada. Kita
berbahas.

Timbalan Yang di-Pertua [Dato’ Mohd Rashid Hasnon]: Ya.

Tuan Karupaiya a/l Mutusami [Padang Serai]: Akan tetapi kita tengok kerusi
sahaja dengar.

Timbalan Yang di-Pertua [Dato’ Mohd Rashid Hasnon]: Tak, insya-Allah.
01820
Timbalan Yang di-Pertua [Dato’ Mohd Rashid Hasnon]: /nsya-Allah...

Tuan Karupaiya a/l Mutusami [Padang Serai]: Mesti ada 10 peratus Ministers
atau Timbalan Menteri mendengar. At /east rakyat nampak. Bila TV tunjuk kerusi semua
kosong, rakyat dekat sana marah.

Timbalan Yang di-Pertua [Dato’ Mohd Rashid Hasnon]: Ya, faham.

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Yang Berhormat Menteri Perpaduan ada, tak apa.

Timbalan Yang di-Pertua [Dato’ Mohd Rashid Hasnon]: Tolong duduk Yang
Berhormat Padang Serai. Sekarang saya menjemput Yang Berhormat Kota Raja. Masa
15 minit.

6.20 ptg.

Tuan Mohamad bin Sabu [Kota Raja]: Tuan Yang di-Pertua, menjunjung Titah
Seri Paduka Baginda Yang di-Pertuan Agong. Dalam Titah Baginda menyatakan, “Yang
menang tak dapat semua, yang kalah tak hilang semua”.

Dalam pilihan raya yang lepas, yang menang itu kami PH. Akan tetapi, akibat
daripada pergolakan politik, kami terpaksa menjadi pembangkang. Ertinya, kami bertindak
dalam keadaan izin dalam paksa.

Kita lihat di sini, kita mahu sesuatu kerajaan yang dipilih sekurang-kurangnya
kekal sehingga satu penggal. Akan tetapi, telah berlaku peristiwa-peristiwa di mana rakyat
bertuah di Malaysia ini sekali mengundi dapat tiga Perdana Menteri. Bahkan kalau kita
mahu, ada desakan-desakan sekarang untuk tukar Perdana Menteri yang ketiga. Ertinya,
menjelang pilihan raya dua tahun lagi, kita boleh ada Perdana Menteri yang kesepuluh,
Perdana Menteri yang kesebelas. Boleh tetapi rakyat semakin meluat kepada ahli-ahli
politik. Ini kerana masalah yang besar dalam negara ini ialah masalah COVID-19,
kemiskinan, masalah ekonomi tetapi tumpuan adalah soal kerajaan dan menukar
kerajaan.

Oleh itu, saya beritahu kepada menteri yang baru dilantik kelmarin terutama
Menteri Agama, sekurang-kurangnya kamu boleh jadi menteri sehingga pilihan raya akan
datang. Kalau tidak, dua minggu lagi kamu kena bungkus tikar. Ini politik Malaysia
sekarang ini.
