DR.14.09.2021 Il

bertaut”. Sesungguhnya yang menang tidak menang semua, dan yang kalah
tidak kalah semua.

14. Hanya menerusi perpaduan, kesepakatan dan kebersamaan yang
erat bagaikan sebuah “Keluarga Malaysia” sahajalah, kita akan dapat
mengharungi pelbagai cabaran dan dugaan yang bakal ditempuh.

Ahli-Ahli Yang Berhormat Sekalian,

15. Negara kini berada di atas landasan yang kukuh dalam menangani
pandemik COVID-19 menerusi pembentukan Majlis Pemulihan Negara dan
pelaksanaan Program Imunisasi COVID-19 Kebangsaan serta pakej bantuan
kewangan dan rangsangan ekonomi kepada rakyat.

16. Beta amat menghargai segala usaha berterusan Kerajaan dalam
melaksanakan pelbagai strategi bagi menangani pandemik COVID-19 serta
impaknya terhadap aspek ekonomi, sosial dan kesejahteraan rakyat.
Manakala, peratus kes sembuh COVID-19 di negara kita adalah tinggi dan
majoriti kes baharu pula adalah tergolong dalam kategori 1 dan 2. Malahan,
negara kita adalah antara negara dengan kadar vaksinasi terpantas di dunia.

17. Pencapaian tersebut sudah pasti merupakan hasil daripada kejayaan
Program Imunisasi COVID-19 Kebangsaan dan Program Imunisasi Industri
COVID-19 Kerjasama Awam-Swasta. Kini, hampir 75% pekerja sektor
pembuatan yang berdaftar dengan program imunisasi industri telah menerima
vaksinasi lengkap dan telah membantu meningkatkan produktiviti di sektor
pengilangan dan pembuatan.

18. Di sebalik kejayaan ini, Beta menyeru supaya kita jangan cepat
terleka dan berpuas hati. Usaha hendaklah diteruskan bagi mengekang
penularan jangkitan terutamanya dengan kemunculan pelbagai varian baharu.
Kerajaan hendaklah terus berusaha untuk menurunkan kes jangkitan harian
COVID-19 dan mencapai imuniti kelompok dengan segera.

19. Menyedari hakikat tersebut, strategi “whole-of-society effort” perlu
dipergiatkan dengan naratif komunikasi yang berkesan. Beta mengalu-alukan
usaha Kerajaan dalam memperkasa “Agenda Nasional Malaysia Sihat” dalam
mendidik Keluarga Malaysia untuk hidup bersama virus ini.

20. Menerusi pendekatan ini, rakyat akan berasa yakin untuk menerima
dan menyesuaikan diri dengan senario COVID-19 sebagai endemik, yang
bersifat kekal dan menjadi sebahagian daripada kehidupan kita.

21. Dalam kita menerima COVID-19 sebagai sebahagian daripada
kehidupan, seluruh rakyat hendaklah sedar akan bahayanya virus ini,
khususnya varian baharu dan juga kemungkinan munculnya pelbagai varian
lain pada masa hadapan.

22. Justeru, rakyat masih lagi perlu untuk sentiasa menjaga kesihatan diri,
mengambil langkah berjaga-jaga dan kekal berdisiplin mematuhi prosedur
operasi standard pada sebilang masa. Lebih utama, rakyat hendaklah
menentukan diri mereka divaksinasi.

23. Kerajaan juga hendaklah memperkemaskan dasar berhubung
kemasukan dan pemberian visa kepada warga asing agar penularan varian
baharu dapat dikawal. Pada masa yang sama, kawalan sempadan negara
perlu sebilang masa diketatkan bagi membendung kemasukan pendatang
asing tanpa izin.

Ahli-Ahli Yang Berhormat Sekalian,
