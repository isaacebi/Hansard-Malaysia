DR.14.09.2021 75

Kita juga sedia maklum bahawa secara am, wujudnya masalah kekurangan guru
di seluruh negara seperti yang diumumkan oleh Menteri Kanan Pendidikan bahawa
Kementerian Pendidikan Malaysia akan melaksanakan pengambilan khas seramai 18,702
orang pendidik DG41 bagi menyelesaikan masalah kekurangan guru yang sudah sekian
lama membelenggu pendidikan negara. Oleh yang demikian, bagi Sarawak, kita menyeru
Kementerian Pendidikan untuk mengkaji syarat pengambilan agar memberi keutamaan
kepada graduan Sarawak di bawah pengambilan khas guru secara one-off untuk
ditempatkan di Sarawak.

Tuan Yang di-Pertua, saya ingin mengambil kesempatan ini juga untuk
menzahirkan bahawa kami di Sarawak menghadapi masalah kekurangan guru mengajar
dalam bahasa Iban. Bahasa Iban harus diberi perhatian oleh Kementerian Pendidikan
Malaysia memandangkan bahasa itu sudah diiktiraf di peringkat tinggi dalam sukatan
pelajaran di negara ini. Bahasa Iban diajar di sekolah rendah sejak 1957 dan sekolah
menengah sejak tahun 1963 sebagai mata pelajaran tambahan untuk pelajar Darjah 1
hingga Tingkatan 5.

Sekiranya masalah ini tidak ditangani, ia dibimbangi menjejaskan usaha untuk
meningkatkan penguasaan bahasa Iban di kalangan generasi muda Sarawak. Saya
percaya dan yakin dengan Yang Berhormat Timbalan Menteri Pendidikan yang baharu
daripada Kimanis, Sabah akan membantu kita untuk menyelesaikan isu-isu yang saya
sebutkan tadi.

Tuan Yang di-Pertua, capaian internet bukan isu yang asing lagi diutarakan dan
dibahas di Dewan yang mulia ini. Namun, saya ingin membangkitkan semula isu ini
memandangkan ianya masih menjadi masalah di kebanyakan kawasan kampung dan
pedalaman negeri Sarawak. Capaian internet merupakan keperluan penting dalam era
teknologi maklumat dan komunikasi terutama ketika negara dilanda pandemik COVID-19.
Hal ini demikian kerana hampir semua urusan adalah digalakkan secara maya sekali gus
memerlukan penggunaan internet untuk berbuat demikian.

Permasalahan ini perlu diberi perhatian segera untuk keselesaan pelajar
memandangkan ia turut melibatkan isu pendidikan secara tidak langsung. Hal ini adalah
kerana kita sedia maklum yang sistem pendidikan sekarang menggunakan kaedah
pengajaran dan pembelajaran di rumah (PdPR) secara maya. Jadi, capaian internet yang
terhad di sesetengah kawasan pedalaman sudah tentu menyukarkan proses PdPR. Kita
tidak mahu berlaku keciciran pelajar memandangkan sekarang golongan ini berdepan
dengan cabaran luar biasa kerana tidak dapat belajar secara bersemuka di sekolah akibat
pandemik.

Bukan sahaja pelajar yang turut terkesan dengan masalah ini, malah penduduk-
penduduk termasuk agensi kerajaan yang berkhidmat di luar bandar. Keadaan ini
menyukarkan pelaksanaan sesuatu urusan yang memerlukan capaian internet yang
memuaskan. Dengan ini saya mohon Kementerian Komunikasi dan Multimedia Malaysia
mengemukakan status tindakan yang telah dan yang akan diambil oleh kementerian
dalam menangani permasalahan ini.

Tuan Yang di-Pertua, Sarawak kini berdepan dengan COVID-19 varian Delta
dengan lonjakan kes mendadak setiap hari. Kini varian ini menjadi varian dominan di
Sarawak. Walaupun kes kebanyakan berada pada kategori satu dan dua namun kita tidak
boleh ambil mudah situasi ini. Imunisasi dilihat berkesan dalam mengurangkan gejala
lebih teruk kepada pesakit akibat jangkitan COVID-19 tetapi terhadap golongan yang
belum divaksinasi di luar sana yang perlu dilindungi, tinggilah harapan kami di Sarawak
agar Kementerian Kesihatan dapat mengendalikan penularan varian Delta ini.

Tuan Yang di-Pertua, izinkan saya untuk turut merakamkan setinggi-tinggi
penghargaan kepada mantan Perdana Menteri, Yang Berhormat Pagoh yang telah
meluluskan pengecualian pemakaian Akta Kemajuan Petroleum 1974 (PDA) dan Akta
Kawalan Bekalan 1961 (CSA) bagi memantapkan aktiviti kawal selia aktiviti pengedaran
gas di Sarawak kepada Petrosniaga Sdn. Bhd berkuat kuasa daripada 1 Jun 2021. Mantan
Perdana Menteri juga telah meluluskan kebenaran supaya SEDC Energy Sdn. Bhd.
menjadi syarikat minyak baharu.
