22 DR.14.09.2021

Ketua Pengarah Kesihatan, telah memberi peringatan kepada orang ramai bahawa
banyak tempat dibenarkan untuk dibuka adalah disebabkan faktor ekonomi, bukan faktor
keselamatan. Sepertimana yang kita sedia maklum, vaksin berfungsi untuk melindungi
penerimanya daripada mengalami gejala yang serius. Namun, penerima vaksin masih
berisiko menjadi pembawa virus.

Soalan saya. Apakah keputusan tersebut telah mengambil kira risiko yang
ditanggung oleh individu yang tidak divaksin iaitu pelajar yang berumur 17 tahun ke
bawah? Adakah terdapat sebarang pendekatan baharu yang akan dilaksanakan oleh
kerajaan bagi melandaikan kes jangkitan harian baharu agar keselamatan individu tidak
divaksin dapat dijamin? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Amat
Berhormat Perdana Menteri, satu minit.

Dato’ Sri Ismail Sabri bin Yaakob: Terima kasih Yang Berhormat. Seperti saya
sebutkan tadi bahawa penilaian risiko telah pun dilakukan oleh KKM yang melihat dari
segi kesihatan, malah juga kementerian-kementerian yang berkaitan dengan ekonomi.
Jadi, kita telah pun membuat pertimbangan dan perimbangan.

Lagipun, apabila kita buka, saya sudah sebut tadi, bahawa SOP yang ketat perlu
dilaksanakan. Kita tahu, seperti kata Yang Berhormat tadi, walaupun telah mendapat dua
dos vaksin, masih boleh dijangkiti dan masih boleh menjangkiti. Kawalan kendirilah yang
paling penting. Rakyat mesti berdisiplin untuk membuat kawalan kendiri daripada segi
menjaga SOP.

Baru-baru ini kita buka, hari pertama kita lihat di tempat percutian, tidak ada
memakai mask pun, tidak memakai topeng pun. Ini bermakna masa depan negara kita
ini dari segi COVID ini bergantung kepada kita sendiri. Kita tidak boleh mengharapkan
vaksin semata-mata, tetapi kawalan kendiri itu sangat penting. Kalau tidak, ia akan
menjadi sia-sia sahaja.

Oleh sebab itulah, walaupun kita membuat kawalan yang ketat— misalnya anak
berumur 17 tahun tidak boleh bersendirian, mesti bersama ibu bapa dan mesti tiada gejala
baru boleh keluar. Walau bagaimanapun, penguatkuasaan oleh pihak kerajaan tetapi
yang protect diri kita adalah kita sendiri. Seperti yang kita sebutkan selalu bahawa satu
hari nanti kita akan hidup bersama COVID-19. We have to live with COVID-19.

01120

Jadi, untuk keselamatan kita semua, kita yang perlu menjaga diri, keluarga dan
masyarakat. Terima kasih.

Dr. Kelvin Yii Lee Wuen [Bandar Kuching]: Yang Berhormat, Bandar Kuching.

Timbalan Yang di-Pertua [Dato’ Mohd Rashid Hasnon]: Saya jemput untuk
soalan tambahan yang kedua kepada Yang Berhormat Kulim Bandar Baharu, 30 saat.

Datuk Seri Saifuddin Nasution bin Ismail [Kulim-Bandar Baharu]: Tuan Yang
di-Pertua, terima kasih. Yang Amat Berhormat Bera, soalan tambahan saya berkisar
kepada pertama, hakikat bahawa Yang Amat Berhormat meletakkan Yang Berhormat
Pagoh sebagai pengerusi Majlis Pemulihan Negara menunjukkan keyakinan tinggi Yang
Amat Berhormat kepada Yang Berhormat Pagoh, walaupun rekodnya saya pesimis
menceritakan tentang kegagalan.

Kepimpinan yang lepas Yang Amat Berhormat Bera juga adalah pemain watak
utama dalam soal pemulihan pandemik COVID-19 ini. Saya teliti dalam dokumen
pemulihan itu ada dua kata kunci penting. Yang pertama, setiap keputusan kerajaan akan
berpandukan sains dan data. Itu yang pertama. Yang kedua, berdasarkan kepada
magasid syariah.

Soalan tambahan saya ialah mendengar jawapan Yang Amat Berhormat Bera tadi
pertimbangan membuka semula 11 sektor ekonomi berasaskan kepada angka yang di
vaksinasi, penilaian risiko, SOP ketat, tidak boleh lagi kurung rakyat lama-lama risiko
serangan mental dan sebagainya. Di manakah asas sains dan data dan pertimbangan
magasid digunakan. Saya contohkan ya. Maqasid syariah keutamaan nombor satu adalah
menjaga nyawa. Sains dan data menunjukkan angka kematian masih lagi berlegar kepada
