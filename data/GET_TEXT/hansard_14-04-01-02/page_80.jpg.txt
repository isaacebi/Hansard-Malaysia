72 DR.14.09.2021

Tuan Yang di-Pertua: Seterusnya saya ingin menjemput Yang Berhormat Betong
untuk berucap, 45 minit.

3.56 ptg.

Datuk Robert Lawson Chuat [Betong]: Terima kasih Tuan Yang di-Pertua.
Selamat petang dan salam sejahtera Ahli-ahli Yang Berhormat sekalian. Tuan Yang di-
Pertua, terlebih dahulu izinkan saya merakamkan setinggi-tinggi penghargaan dan
ucapan terima kasih kepada kerajaan kerana memilih saya sebagai penyokong untuk
membahaskan usul menjunjung kasih Titah Seri Paduka Baginda Yang di-Pertuan Agong.
Saya juga ingin mengucapkan terima kasih dan tahniah kepada rakan saya Ahli Parlimen
Beaufort yang telah berucap sebagai pencadang usul ini.

Tuan Yang di-Pertua, pada istiadat pembukaan Penggal Keempat, majlis
Parlimen Keempat Belas pada 13 September 2021, Ke Bawah Duli Yang Maha Mulia Seri
Paduka Baginda Yang di-Pertuan Agong telah bertitah kepada Ahli-ahli Dewan Rakyat
dan Ahli- ahli Dewan Negara. Tuanku telah menggariskan betapa pentingnya untuk
mengamalkan demokrasi bermesyuarah dalam mencari penyelesaian kepada apa jua
permasalahan demi mencapai matlamat Malaysia makmur inclusive dan mampan.

Tuan Yang di-Pertua, dengan kesempatan ini saya ingin merakamkan ucapan
tahniah kepada Yang Amat Berhormat Ahli Parlimen Bera yang telah dilantik sebagai
Perdana Menteri kesembilan serta tahniah juga kepada barisan kepimpinan Jemaah
Menteri baharu yang berwibawa, amanah dan bertanggungjawab kepada negara
terutamanya dalam menggalas tugas penting memerangi COVID-19 demi memulihkan
ekonomi rakyat serta negara.

Kestabilan politik melalui kebersamaan bagi mengembalikan kesejahteraan
rakyat sememangnya agenda penting kerajaan untuk memulihkan ekonomi tanah air demi
keluarga Malaysia tercinta ini. Yang Amat Berhormat Perdana Menteri telah mengambil
langkah untuk mengadakan pertemuan dan perbincangan dengan pemimpin-pemimpin
pembangkang bagi merealisasikan Titah hasrat Baginda Tuanku. Pihak pembangkang
turut bersetuju dan memahami pentingnya bekerjasama sebagai satu pasukan demi
mengharmonikan kebersamaan Malaysia yang lebih inclusive.

Seperti yang kita sedia maklum memorandum persefahaman transformasi dan
kestabilan politik telah dimeterai pada 13 September 2021 antara Kerajaan Persekutuan
dan Pakatan Harapan pada hari yang sama juga sejurus selepas perasmian Parlimen
semalam. Ini menunjukkan betapa komited kedua-dua pihak demi mengharmonikan
kebersamaan sehingga melakar satu sejarah negara yang cukup bermakna.

Negara kita menyambut baik keyakinan pelabur asing yang dipacu oleh
perkembangan semasa yang cukup memberangsangkan apabila tahap penduduk
menerima suntikan vaksin COVID-19 terus meningkat mendorong pembukaan lebih
banyak sektor-sektor ekonomi bagi membolehkan lebih ramai rakyat mendapat pekerjaan
dan mengurangkan masalah sosial yang berbangkit.

Setinggi-tinggi penghargaan dan ucapan terima kasih kepada Yang Berhormat Pagoh,
Mantan Perdana Menteri dan Ahli Jemaah Menteri sebelum ini atas jasa dan khidmat bakti
mengemudi bahtera menerajui pentadbiran negara, menempuh gelora dan mengharungi
cabaran pandemik COVID-19 yang sangat getir. Selama 18 bulan berjuang melawan
musuh halimunan pandemik COVID-19 harus diakui bahawa banyak yang telah dilakukan
oleh mantan Perdana Menteri untuk menyelamatkan negara. Belum ada lagi mana-mana
pemimpin yang pernah melalui tiga krisis serentak iaitu krisis politik, kesihatan dan
ekonomi.

01600

Kejayaan terbesar Kerajaan Perikatan Nasional pimpinan Yang Berhormat Pagoh
adalah pencapaian vaksinasi yang kita lihat agak tinggi berbanding negara Asia yang lain
yang diiktiraf oleh World Health Organization kerana pantas menggerakkan vaksinasi
kelompok. Seperti yang kita sedia maklum, Kerajaan Perikatan Nasional juga telah
menempah lebih 87 juta dos vaksin melibatkan perbelanjaan sebanyak RM4.36 bilion dan
