88 DR.14.09.2021

Tanah Melayu, wilayah Sabah dan Sarawak— dan kemudian pembangunan lebih
seimbang dan adil.

Bagaimana kita hendak laksanakan? Maka, kerajaan dan pembangkang
bersetuju menubuhkan jawatankuasa pemandu seramai 10 orang di mana lima orang
Menteri mewakili kerajaan dan lima orang wakil pembangkang. Mereka akan bertindak
sebagai jawatankuasa pemandu yang berkuat kuasa sepanjang memorandum
persefahaman ini dilaksanakan.

Jadi, saya harap dengan penjelasan ini, tidak ada kekeliruan walaupun saya
berikan beberapa kaveat tentang rundingan. Saya percaya wakil daripada pembangkang
khususnya Pakatan Harapan dan juga kerajaan harus mengambil sikap yang lebih
terbuka, lebih ikhlas untuk memastikan kita dapat perbaiki tata kelola, banteras rasuah,
penyalahgunaan kuasa, pembaziran dan menjadikan politik dan kedudukan Ahli Parlimen
itu tempat jual beli dan sogokan kerana ini akan memberikan dan memulihkan keyakinan
rakyat kepada kita.

Dato’ Seri Haji Salahuddin bin Ayub [Pulai]: Yang Berhormat Port Dickson.
Dato’ Seri Anwar bin Ibrahim [Port Dickson]: Sila.

Dato’ Seri Haji Salahuddin bin Ayub [Pulai]: Terima kasih. Saya lihat tadi Yang
Berhormat Port Dickson telah hampir habis membaca isi kandung memorandum itu.

Semalam sewaktu kita tandatangan memorandum yang bersejarah ini, ramai
penganalisis dan pengkritik politik, sejarawan juga mengatakan inilah dia detik bersejarah.
With due respect, Yang Berhormat Port Dickson sebagai orang lama dalam dunia politik.
Saya rasa selepas peristiwa 13 Mei yang melibatkan pertumpahan darah, Tun Razak
waktu itu mengambil sikap inisiatif engage dengan pihak-pihak termasuk parti-parti politik
demi negara dan nyawa rakyat pada waktu itu. Pada kali ini, kita rasa lebih penting untuk
kita melihat tentang nyawa rakyat akibat daripada pandemik ini.

Jadi, adakah Yang Berhormat Port Dickson bersetuju bahawa kita sebenarnya
telah sampai pada satu garis kita memikirkan tentang rakyat dan negara dan ini kita
pamerkan kepada negara kita tanpa kita berkompromi tentang prinsip-prinsip asas?

Dua aset kita sebagai pembangkang, Yang Berhormat Port Dickson, yang kita
pertahankan adalah setia kawan kita dalam persahabatan. Kita tidak terlompat ke sana
ke mari. Kita bukan menjadikan Parlimen dan DUN sebagai sarang beruk untuk mana-
mana individu bergayut.

Yang kedua adalah integriti kita. Kita tidak minta apa-apa jawatan Menteri,
Timbalan Menteri, GLC tetapi kita bersedia tandatangan demi rakyat dan negara. Apa
pandangan Yang Berhormat Port Dickson tentang pandangan itu? Terima kasih.

Dato’ Seri Anwar bin Ibrahim [Port Dickson]: Terima kasih. Yang Berhormat
juga adalah ahlijawatankuasa pemandu. Saya percaya Yang Berhormat boleh membantu
dalam memastikan semangat ini diterima pakai.

Tuan Haji Ahmad bin Hassan [Papar]: Papar minta pencerahan.

Dato’ Seri Anwar bin Ibrahim [Port Dickson]: Cuma, yang ditekankan oleh
Yang Berhormat itu sangat relevan kerana bila hal ini semalam dimeterai dan
ditandatangani, saya sebut kepada Perdana Menteri untuk menyegerakan
penyebarannya tetapi ada proses-proses tertentu seperti cap dan sebagainya yang
menyebabkan tertangguh penyebaran dokumen ini yang menyebabkan pelbagai tafsiran
dan telahan. Ada yang mengatakan kita telah jual prinsip, ada yang mengatakan kita
sangat mahu diiktiraf.

Tuan Haji Ahmad bin Hassan [Papar]: Papar minta pencerahan. Beri laluan.

Dato’ Seri Anwar bin Ibrahim [Port Dickson]: Tetapi semua itu saya percaya
dapat dileraikan sebaik orang membaca kerana tidak ada permintaan untuk kedudukan
kita selain daripada mengikut prinsip yang lazim dipakai dalam mana-mana negara
demokrasi.

Tuan Haji Ahmad bin Hassan [Papar]: Papar minta pencerahan. Terima kasih
Yang Berhormat Port Dickson.
