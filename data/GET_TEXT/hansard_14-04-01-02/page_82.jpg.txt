74 DR.14.09.2021

pengagihan pendapatan dan kekayaan wujud seiring dengan pengurangan kemiskinan.
Ini penting untuk memastikan supaya kesenjangan antara Sarawak, Sabah dengan
Semenanjung Malaysia dirapatkan.

Tuan Yang di-Pertua, Sarawak Bumi Kenyalang negeri terbesar di Malaysia
memerlukan perhatian dan peruntukan yang lebih khusus bagi mencapai status negeri
maju berpendapatan tinggi menjelang tahun 2030. Berdasarkan kepada State
Socioeconomic Report 2018, Sarawak menyumbang 9.6 peratus daripada keseluruhan
KDNK negara dan Sabah menyumbang 6.2 peratus. Bagi pungutan-pungutan hasil pula,
Sarawak dan Sabah berada di kedudukan pertama dan kedua jika dibandingkan dengan
negeri-negeri lain di seluruh negara. Pada tahun 2017, Sarawak mencatatkan kutipan
hasil sebanyak RM6.9 bilion dan Sabah mencatatkan kutipan RM3.9 bilion.

Namun, masalah infrastruktur asas seperti kemudahan perbankan, kesihatan,
jalan raya, bekalan air dan elektrik, capaian internet dan komunikasi masih agak kritikal
dan memerlukan intervensi daripada Kerajaan Persekutuan dengan segera. Ini
bermaksud wujudnya ketidakseimbangan dari segi pembangunan wilayah. Seperti
ungkapan kemakmuran bersama yang sentiasa disebut, biarlah ia dinikmati oleh semua
rakyat Malaysia termasuk di Sabah dan Sarawak.

Tuan Yang di-Pertua, semasa negara dilanda oleh pandemik COVID-19
semenjak tahun 2020, pelbagai bantuan khas disalurkan oleh kerajaan kepada rakyat
terutamanya yang tergolong dalam kumpulan B40. Seperti yang kita sedia maklum, ramai
rakyat daripada kumpulan B40 tinggal di luar bandar. Pekan-pekan kecil luar bandar tidak
mempunyai kemudahan perbankan yang baik dan kalau adapun hanya cawangan Bank
Simpanan Nasional (BSN).

Justeru, banyak suara marah kedengaran dan aduan diterima daripada rakyat
tentang masalah untuk mengeluarkan wang bantuan mereka. Di samping itu juga, ramai
penerima bantuan yang tidak ada akaun bank. Ini menyulitkan lagi keadaan kerana
pengagihan bantuan dibuat menggunakan baucar dan hanya dapat ditunaikan di
cawangan Bank Simpanan Nasional.

Kebelakangan ini kita telah saksikan ramai penerima di luar bandar sanggup
datang awal dan berbaris panjang sehingga berjam-jam hanya untuk mendapatkan
perkhidmatan bank di cawangan BSN. Keadaan ini telah menimbulkan masalah dan amat
terkesan dari segi kos dan masa kepada penerima B40 luar bandar.

Bagi mengatasi masalah ini, ingin saya gariskan beberapa cadangan seperti
berikut—

Pertama, mohon kerajaan menyediakan lebih banyak kemudahan bank bergerak
di luar bandar.

Kedua, mohon dibuka lebih banyak cawangan BSN di pekan-pekan kecil luar
bandar.

Ketiga, BSN perlu naik taraf sistem perbankan dan menambah kaunter sedia ada.

Keempat, mohon agensi pelaksana bantuan kepada rakyat untuk memastikan
penerima bantuan ada akaun bank.

Kelima, mohon kerajaan mempertimbangkan agar baucar bantuan dapat
ditunaikan di bank-bank selain BSN atau di kemudahan kerajaan seperti pejabat pos dan
Rural Transformation Centre (RTC).

01610

Tuan Yang di-Pertua, kita menyambut baik titah Baginda Tuanku yang
menekankan bahawa bidang pendidikan tidak boleh diabaikan terutamanya pendidikan
sains dan teknologi. Dalam era digitalisasi, pembangunan modal insan harus
dititikberatkan agar memperkukuhkan tenaga sumber manusia yang lebih inovatif dan
kompetitif di arena global. Pada masa yang sama, ini juga harus dipanjangkan kepada
pembelajaran di sekolah-sekolah agar merangkumi bidang science, technology,
engineering and mathematics (STEM) yang mula dipupuk di bangku sekolah lagi.
