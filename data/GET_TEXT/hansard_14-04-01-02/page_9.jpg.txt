DR.14.09.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT PERTAMA
Selasa, 14 September 2021
Mesyuarat dimulakan pada pukul 10.00 pagi
DOA

[Tuan Yang di-Pertua mempengerusikan Mesyuarat]

PEMASYHURAN DARIPADA TUAN YANG DI-PERTUA

SALINAN TITAH DIRAJA

Tuan Yang di-Pertua: Assalamualaikum warahmatullahi wabarakatuh, selamat
sejahtera dan selamat pagi semua. Ahli-ahli Yang Berhormat, dengan sukacitanya saya
memaklumkan kepada Majlis ini iaitu pada hari Isnin, 13 September 2021, Ke Bawah Duli
Yang Maha Mulia Seri Paduka Baginda Yang di-Pertuan Agong dengan limpah kurnia
Baginda telah berkenan menyampaikan Titah Diraja dalam Parlimen. Saya telah
menerima salinan Titah Diraja Seri Paduka Baginda Yang di-Pertuan Agong itu dan
seterusnya sekarang saya mengarahkan supaya salinan Titah Diraja itu dibentangkan di
atas meja Mesyuarat dan seterusnya dicetak dalam Penyata Rasmi.

[Salinan titah diraja adalah seperti di lampiran]

MEMPERKENANKAN AKTA-AKTA

Tuan Yang di-Pertua: Ahli-ahli Yang Berhormat, saya suka hendak memberitahu
Majlis ini iaitu Ke Bawah Duli Yang Maha Mulia Seri Paduka Baginda Yang di-Pertuan
Agong dengan limpah kurnia Baginda telah memperkenankan akta-akta yang telah
diluluskan oleh Parlimen dalam Mesyuarat Ketiga, Penggal Ketiga, Parlimen Keempat
Belas yang lalu seperti berikut:

Akta Perbekalan 2021;

Akta Kewangan 2020;

Akta Eksais (Pindaan) 2020;

Akta Zon Bebas (Pindaan) 2020;

Akta Kastam (Pindaan) 2020;

Akta Langkah-langkah Sementara bagi Pembiayaan Kerajaan
(Penyakit Koronavirus 2019 (COVID-19)) (Pindaan) 2020;
Akta Cukai Jualan (Pindaan) 2020;

Akta Cukai Perkhidmatan (Pindaan) 2020;

Akta Cukai Pelancongan (Pindaan) 2021; dan

Akta Koperasi (Pindaan) 2021;

oS ONS

a oe cad

°

PERUTUSAN DARIPADA DEWAN NEGARA

Tuan Yang di-Pertua: Ahli-ahli Yang Berhormat, saya telah menerima satu
perutusan daripada Yang di-Pertua Dewan Negara yang menyatakan persetujuan Dewan
itu kepada rang undang-undang yang telah diluluskan oleh Dewan Rakyat dalam
Mesyuarat Ketiga, Penggal Ketiga Parlimen Keempat Belas 2020 yang lalu.
