DR.14.09.2021 71

Oleh sebab itulah kami meminta supaya sekarang ini diberikan perhatian yang
khusus untuk Sabah, diberikan peruntukan yang lebih untuk Sabah dan Sarawak.
Ditambah Yang Berhormat Menteri-menteri kami dari Sabah dan Sarawak yang disebut
Yang Berhormat tadi, baru sahaja mereka ini ditambah ini. Jadi bagilah chance. Sekarang
baru sahaja kan.

Jadi kalau kita di sini boleh berada dalam keadaan yang keluarga Malaysia ini
seperti mana telah dimeterai di dalam, apa nama ini, memang ada persefahaman
semalam, kita di Dewan ini boleh berbincang baik-baik, tidak gaduh-gaduh. Maka tidak
banyak berpolitik, jadi boleh kita tumpukan kepada keperluan rakyat di tempat yang masih
memerlukan seperti Sabah dan Sarawak ini, insya-Allah. Itu yang penting.

Boleh Yang Berhormat. Saya minta Yang Berhormat juga semua dari sana sama-
sama kita berikan tumpuan kepada rakyat kita, keperluan rakyat kita dan kita lupakanlah
agenda politik itu buat sementara. Kita ada 20 bulan lagi, insya-Allah kita dapat membawa
banyak lagi manfaat kepada rakyat kita. Di Sabah itu bukan saja daripada orang kerajaan
ada juga wakil rakyat daripada bukan kerajaan. Mereka juga memerlukan, rakyat di
kawasan mereka juga memerlukan.

Jadi apabila kita boleh berbincang dengan baik, dengan matang dan kita
motivated untuk memajukan rakyat kita insya-Allah kita akan dapat capai kejayaan ini.
Saya yakin anak-anak muda yang tadi saya sebutkan baru dilantik sebagai Timbalan-
timbalan Menteri ini akan dapat membawa perjuangan yang besar untuk negeri Sabah,
insya-Allah.

Tuan Yang di-Pertua, akhirnya saya sudah sampai ke penghujung penutup ini
dengan pantun yang ingin saya sampaikan.

Kuala Penyu pantainya indah,

Pekan Beaufort tempat berbelanja,
Badai pandemik bersama kita redah,

Demi kesejahteraan bina negara.

Kuala Penyu itu juga sebuah daerah di dalam kawasan Parlimen Beaufort.
Merdeka, merdeka, merdeka! [Tepuk] Dengan itu saya mohon mencadangkan. Sekian,
wabillahi taufiq walhidayah. Assalamualaikum warahmatullahi wabarakatuh.

Tuan Yang di-Pertua: Terima kasih Yang Berhormat Beaufort. Ada usul Menteri.

USUL

WAKTU MESYUARAT DAN URUSAN
DIBEBASKAN DARIPADA PERATURAN MESYUARAT

3.55 ptg.

Menteri di Jabatan Perdana Menteri (Parlimen dan Undang-undang) [Dato’
Sri Dr. Haji Wan Junaidi bin Tuanku Jaafar]: Tuan Yang di-Pertua,

“Bahawa mengikut Peraturan Mesyuarat 12(1), saya mohon
mencadangkan bahawa mesyuarat pada hari ini tidak akan ditangguhkan
sehingga jam 7.00 malam dan selepas itu Majlis mesyuarat akan
ditangguhkan sehingga jam 10.00 pagi hari Rabu 15 September 2021”.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Tuan Yang di-Pertua, saya mohon menyokong.

Tuan Yang di-Pertua: Ahli-ahli Yang Berhormat, sekarang saya kemukakan
masalah kepada Majlis untuk diputuskan. Masalahnya ialah usul seperti yang
dikemukakan tadi hendaklah disetujukan.

[Usul dikemuka bagi diputuskan; dan disetujukan]
