DR.14.09.2021 85

01700

Jadi kuasa seorang Perdana Menteri sewaktu darurat ini sangat-sangat besar dan
luar biasa. Dalam keadaan itu pun usaha Kerajaan perikatan Nasional untuk menangani
masalah COVID-19 boleh dikatakan gagal. Jumlah kematian meningkat dengan begitu
mencanak sekali, jumlah jangkitan pun begitu tinggi. Adakah pada pandangan Yang
Berhormat Port Dickson, dengan lantikan Yang Berhormat Pagoh sebagai Pengerusi MPN
bertaraf Menteri berbanding dengan jawatan Perdana Menteri dalam keadaan darurat
lebih baik dan akan membantu menurunkan kadar jangkitan COVID-19?

Dato’ Seri Anwar bin Ibrahim [Port Dickson]: Pandangan tepat daripada Yang
Berhormat Jerlun kerana Perdana Menteri kuasa penuh darurat tetapi menangani dengan
lemah dan banyak hal gagal seperti kita lihat sekarang jumlah mencecah 17,000, 18,000,
20,000 positif, tetapi yang lebih mempersulitkan ataupun merunsingkan adalah jumlah
kematian yang kita sudah catat di antara yang paling tinggi di dunia. Itu saya sentuh fasal
COVID-19.

Sebab itu kita beritahu kepada Yang Amat Berhormat Perdana Menteri dan juga
pasukan perbincangan, sebaiknya ambillah tokoh baharu, dari kerajaan tentunya, kita
tidak cadang dari pembangkang ataupun ambil yang lain yang ada pengalaman yang
mampu mengendali. Janganlah ambil yang sama dan harapkan cadangan baharu yang
boleh menyelesaikan. Itu saya setuju dengan Yang Berhormat Jerlun telah kita
kemukakan.

Jadi yang berikutnya adalah tentang menambah usaha menyaring kes COVID-
19, keberkesanan contact, pengasingan mereka yang positif, find, test, trace, isolate,
support and vaccinate. Itu kita sebut kerana bagi kita persefahaman ini dilakukan
tertumpu kepada masalah menangani masalah COVID-19 dan ekonomi. Jadi sebab itu
kalau kita lihat dalam persefahaman ini isu pokok dan asas adalah isu-isu tersebut. Untuk
bantuan kepada rakyat, bantuan tunai sebanyak RM10 bilion yang disalurkan...

Dr. Maszlee bin Malik [Simpang Renggam]: Yang Berhormat Port Dickson.

Dato’ Seri Anwar bin Ibrahim [Port Dickson]: ...Kepada 11 juta penerima dalam
tempoh kedua tahun 2021 dan diteruskan pada tahun 2022 untuk golongan B40 meliputi
bantuan bersasar kepada golongan miskin tegar, miskin bandar dan M40. Saya tidak
bermaksud bahawa kerajaan selama ini tidak meluluskan tetapi kita gunakan
persefahaman ini untuk menekan kerajaan menambah peruntukan langsung kepada
rakyat. Sila Yang Berhormat Simpang Renggam.

Dr. Maszlee bin Malik [Simpang Renggam]: Yang Berhormat Port Dickson,
Ketua Pembangkang. Kita amat berbangga dengan apa yang telah dilakukan ini
persefahaman demi kestabilan negara dan demi menangani wabak yang melanda dan
sebagai sebahagian daripada Pakatan Harapan sendiri saya mendukung penuh. Cuma
saya agak rasa mencari kewajaran apabila melihat butiran daripada perjanjian MoU ini,
saya dapati isu yang agak penting juga di dalam menyingkap kemelut kehidupan dampak
wabak COVID-19 ini tidak disentuh iaitu isu pendidikan.

Semestinya sebagai seorang yang konsisten memperjuangkan isu pendidikan
negara ini walau di mana pun saya berada, saya merasakan sepatutnya isu pendidikan
diberikan ruang di dalam perjanjian di antara PH dan juga dengan pihak kerajaan. Kalau
kita lihat kepada titah Duli Yang Maha Mulia Yang di-Pertuan Agong sendiri pun telah
menyentuh di dalam perbahasannya beberapa perenggan berkaitan dengan pendidikan
yang mana Tuanku sendiri mengatakan perlunya ada usaha kolaboratif di antara kerajaan
dan juga pihak-pihak lain merentasi politik, merentasi kepakaran dan juga kepartian untuk
membangunkan isu pendidikan. Isu pendidikan menerima dampak yang amat hebat
daripada COVID-19.

Saya yakin di pihak Pakatan Harapan kita telah berbincang sebelum pihak
pimpinan berunding dengan pihak kerajaan. Cuma mungkin kita inginkan penjelasan
daripada Yang Berhormat Port Dickson di manakah kita ingin memetakan pendidikan di
dalam kelangsungan perjanjian di antara pihak Pakatan Harapan dan juga pihak kerajaan.
Terima kasih Tuan Yang di-Pertua.
