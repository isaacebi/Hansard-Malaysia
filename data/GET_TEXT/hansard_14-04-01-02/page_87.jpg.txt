DR.14.09.2021 79

orang. Jadi untuk kebijaksanaan Tuan Yang di-Pertua kalau boleh, izinkan dia masuk
esok.

Timbalan Yang di-Pertua [Dato' Mohd Rashid Hasnon]: Saya jawab sekarang.
Dato’ Seri Anwar bin Ibrahim [Port Dickson]: Boleh.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Ketua Pembangkang. Saya ada terima mesej yang sama, Yang Berhormat
Port Dickson ada memaklumkan cakap dengan Tuan Yang di-Pertua dan Tuan Yang di-
Pertua ada memaklumkan kepada saya dan terpulang kepada saya untuk memberikan
jawapannya.

Saya menghormati Dewan ini dan saya pun perlu dihormati oleh Ahli-ahli Dewan
Rakyat juga. Saya boleh mengambil budi bicara untuk saya putuskan untuk satu hari dan
esok beliau boleh masuk tetapi dengan memberikan syarat Yang Berhormat Ketua
Pembangkang boleh advice dia, kurang-kurangkanlah provoking, dengan izin, supaya kita
dapat menyelesaikan banyak perkara dengan baik dan sempurna. Terima kasih Yang
Berhormat, teruskan.

Dato’ Dr. Mohd Khairuddin bin Aman Razali [Kuala Nerus]: Tuan Yang di-
Pertua...

Dato’ Seri Anwar bin Ibrahim [Port Dickson]: Saya hargai kebijaksanaan Tuan
Yang di-Pertua membuat keputusan tersebut dan kita akan sampaikan kepada Yang
Berhormat Jelutong.

Pertama, izinkan saya untuk menyampaikan...

Dato’ Dr. Mohd Khairuddin bin Aman Razali [Kuala Nerus]: Tuan Yang di-
Pertua, minta mencelah sekejap Tuan Yang di-Pertua, Peraturan Dewan.

Tuan Yang di-Pertua, saya bersetuju dengan apa yang disebut oleh Tuan Yang
di-Pertua sebentar tadi. Cuma kalau kita merujuk pada peraturan mesyuarat kita, apa yang
berlaku tadi melibatkan banyak perkara, iaitu Peraturan Mesyuarat 36(4), 36(6), 41(e),
44(2) dan sebagainya. Saya rasa ketika dibenarkan nanti Yang Berhormat Jelutong untuk
masuk ke Dewan, perlu dia buat satu permohonan maaf secara terbuka kerana tindakan
Yang Berhormat Jelutong bukan kali pertama seumpama ini, agar menjadi pengajaran
kepada semua Ahli Dewan agar kita beradab dan tidak biadab dalam Dewan. Terima
kasih.

Timbalan Yang di-Pertua [Dato' Mohd Rashid Hasnon]: Baik, terima kasih
Yang Berhormat Kuala Nerus. Kita ambil maklum yang itu. Sila, Yang Berhormat.

Dato’ Seri Anwar bin Ibrahim [Port Dickson]: Terima kasih Tuan Yang di-
Pertua. Menjunjung Kasih Titah Kebawah Duli Yang Maha Mulia Tuanku Yang di-Pertuan
Agong semalam yang nyata lebih ringkas daripada biasa tetapi menyentuh beberapa isu
pokok yang perlu diberi perhatian.

Pertama saya hendak jelaskan bahawa perubahan pimpinan negara ini
diharapkan untuk membawa juga beberapa perubahan yang bererti dari sudut integriti
yang disebut oleh Tuanku Agong. Keterbukaan dan pertanggungjawaban serta ketelusan
yang tentunya dikhuatiri telah diabaikan sebelum ini. Ini termasuk beberapa proses tender
besar, kita tahu tentang 5G yang saya harap dapat dibahaskan berikutnya dan juga bentuk
pelantikan Jemaah Menteri yang tidak menampakkan apa-apa perubahan. Oleh yang
demikian, saya ingin pada peringkat ini menggesa supaya Yang Amat Berhormat Perdana
Menteri juga seperti kita yang lain mengambil kira pandangan dan teguran dan kemelut
politik yang menyebabkan jatuhnya seorang Perdana Menteri.

Akan tetapi untuk mengulangi kesilapan yang sama seperti mana yang disebut
oleh Albert Einstein dan mengharapkan jawapan dan hasil yang berbeza, itu dia guna
istilah insanity. Jadi saya harap ada keupayaan bagi pimpinan negara ini untuk membuat
perubahan. Beberapa langkah awal, umpamanya pelantikan Jemaah Menteri yang sama
lebih kurang. Keduanya, pelantikan mantan Perdana Menteri sebagai Pengerusi MPN
juga membimbangkan kerana antara hujah menjatuhkan beliau itu adalah kerana
kegagalan termasuk menangani COVID-19 dan juga menangani ekonomi.
