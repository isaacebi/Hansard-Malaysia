76 DR.14.09.2021

Rasional di sebalik ini adalah supaya Sarawak dapat mengawal selia serta
meningkatkan kecekapan dari segi tadbir urus industri minyak dan gas di Sarawak.
Mantan Perdana Menteri juga turut memberikan kebenaran kepada SEDC Energy Sdn.
Bhd. untuk menjual petrol dan diesel secara downstream dan bertindak sebagai syarikat
minyak full fledged di bawah jenama sendiri. SEDC Energy Sdn. Bhd. merupakan entiti
pelaburan milik Kerajaan Negeri Sarawak dan sudah tentunya sokongan begini akan
membantu meningkatkan pendapatan Sarawak dan turut menyumbang kepada KDNK
negara.

Sebagai lonjakan kepada usaha Kerajaan Sarawak untuk merancakkan lagi
pertumbuhan sektor perdagangan domestik negeri, Kerajaan Persekutuan terus
memberikan sokongan kepada Kerajaan Sarawak untuk bergiat lebih aktif dalam industri
minyak dan gas melalui pengecualian pemakaian PDA 1974 dan CSA 1961 bagi aktiviti
pengawalseliaan dan tadbir urus gas petroleum cecair LPG di Sarawak. Sebelum ini,
semua pemborong dan peruncit LPG perlu memiliki kebenaran dua lesen daripada
KPDNHEP iaitu yang pertama, lesen PDA bagi hal ehwal kawal selia petroleum termasuk
produk gas seperti LPG dan kedua, lesen CSA bagi hal ehwal berhubung dengan bekalan
petrol, diesel dan LPG dalam pasaran tempatan.

Manakala bagi pemain industri serta pengusaha gas cecair petroleum LPG dan
gas asli cecair LNG di Sarawak turut perlu memohon lesen ketiga iaitu lesen DGO
(Distribution of Gas Ordinance 2016) dan dikeluarkan oleh Kementerian Utiliti Sarawak.
Oleh yang demikian, untuk memastikan proses operasi dapat dilaksanakan dengan lebih
teratur dan efisien, tindakan operasi secara lebih streamline perlu dilaksanakan.

Hasil hubungan kerjasama erat antara Kerajaan Persekutuan dan Kerajaan
Negeri Sarawak, rundingan yang dilaksanakan melalui Mesyuarat Majlis Khas Bagi
Menyemak Perjanjian Malaysia 1963 pada 13 April 2021 yang dipengerusikan oleh
mantan Perdana Menteri bersama Ketua Menteri Sarawak, Ketua Menteri Sabah serta
Menteri-menteri Persekutuan telah bersetuju supaya pengecualian untuk memperoleh
kebenaran lesen PDA dan lesen CSA diberikan kepada pemegang lesen DGO di Sarawak
berkuat kuasa mulai 1 Jun 2021.

Saya turut berterima kasih kepada Kementerian Perdagangan Dalam Negeri dan
Hal Ehwal Pengguna (KPDNHEP) kerana telah membuka peluang untuk mewujudkan
persekitaran perniagaan yang kondusif berasaskan ease of doing business yang begitu
bermanfaat, khususnya kepada peningkatan kecekapan tadbir urus dan kawal selia
minyak dan gas di Sarawak serta membantu merancakkan aktiviti perdagangan serta
pelaburan domestik yang lebih kompetitif.

01620

Tuan Yang di-Pertua, dasar toleransi agama Kerajaan Negeri Sarawak adalah
sentiasa konsisten. Kerajaan Gabungan Parti Sarawak akan terus memelihara toleransi,
menghormati dan menjamin kebebasan beragama di negeri ini kerana ia merupakan
simbol kekuatan dan asas perpaduan masyarakat berbilang kaum. Di Sarawak,
perbezaan latar belakang kaum, budaya, kepercayaan dan agama bukan menjadi satu
masalah untuk rakyat menikmati hidup yang harmoni dan bekerjasama antara satu sama
lain.

Kerajaan Negeri Sarawak juga turut menubuhkan Unit Hal Ehwal Agama-agama
Lain atau Unit For Other Religions (UNIFOR) dalam usaha memastikan semua rakyat
dibela tanpa mengira bangsa dan agama. Hak kebebasan beragama di negara ini wajar
dihormati sebagaimana termaktub dalam Perlembagaan Persekutuan, Perkara 11(1).
Perlembagaan Persekutuan melindungi kebebasan beragama dan menyatakan setiap
individu berhak menganuti dan mengamalkan agamanya.

Prinsip Rukun Negara, Kepercayaan Kepada Tuhan seharusnya menyatukan
hubungan antara pelbagai kaum serta dapat membina jati diri yang padu kerana ajaran
agama masing-masing menekankan kepentingan hubungan antara manusia. Pada kala
rakyat dan negara sedang bergelut dalam pelbagai masalah akibat penularan wabak
COVID-19, ini bukanlah masa yang sesuai untuk kita mengheret rakyat untuk berdebat
berkenaan isu keagamaan yang begitu sensitif di kalangan rakyat di negara ini.
Sebaliknya, tumpuan harus diberikan kepada perkara yang lebih utama terutama yang
