68 DR.14.09.2021

Oleh itu Tuan Yang di-Pertua, saya memintalah supaya perkara ini diberikan
perhatian. Hanya Al-Quran sahaja yang tidak boleh diubah tetapi lain-lain peraturan
semuanya boleh diubah. Asalkan ia adalah bertujuan yang baik untuk rakyat kita.

Untuk berjaya Tuan Yang di-Pertua, transformasi perlu dilakukan dalam dunia
yang sentiasa berubah mengikut situasi semasa. Dunia sekarang sudah pun dalam dunia
norma baharu. Maka kita tidak boleh ketinggalan lagi dalam takuk yang lama, masih lagi
dengan cara yang lama. Bagaimanakah kita dapat mengatasi masalah dalam keadaan
sekarang dengan norma baharu yang telah pun diperkenalkan kepada kita, terpaksa kita
terima. Oleh kerana itulah, tiba masanya kerajaan juga kena melihat ini supaya apa yang
dilaksanakan itu benar-benar menepati kehendak rakyat kita yang memerlukan dan
sampai kepada sasaran dan dapat membantu rakyat yang memerlukan.

01540

Tuan Yang di-Pertua, asas untuk kita bina negara ini adalah kesatuan. Kesatuan
hanya terbentuk sekiranya seluruh pemimpin berperanan, tidak kira di peringkat mana kita
berada. Saya mengucapkan tahniah kepada seluruh pemimpin politik pada hari ini, di
mana kita berusaha mengetepikan seketika agenda politik demi rakyat hingga Kerajaan
baharu terbina dalam keadaan yang tenang dan kita mampu bersidang kini, walaupun
awal-awal tadi, banyaklah gangguan-gangguan juga.

Lama juga kita— Saya pun terpaksa menunggu lamalah untuk berucap ini, tapi ini
mungkin adalah sesuatu yang tujuan untuk menggamatkan Dewan kita pada hari ini dan
kita berharap supaya selepas ini kita akan terus berusaha, berbincang dalam Dewan ini
untuk kebaikan rakyat kita dalam semangat Keluarga Malaysia. Kejayaan ini bukan
sekadar di atas kematangan, tetapi yang lebih penting adalah betapa kita menjunjung dan
menunjukkan taat setia atas titah Yang di-Pertuan Agong untuk memastikan bahtera
negara ini terus gagah menerjah ombak ganas yang melanda kini.

Sekali lagilah, saya menjunjung kasih Kebawah Duli Yang Maha Mulia Seri
Paduka Baginda Yang di-Pertuan Agong. Titah baginda benar-benar melatah membawa
hasrat rakyat jelata, memahami detik nadi dan cetusan hati rakyat, mendapati kehendak
dan keperluan masyarakat, menjunjung tinggi kedaulatan pemerintahan baginda di atas
lunas-lunas perlembagaan dan aspirasi sebuah daulah sejahtera.

Datuk Seri Haji Ahmad bin Haji Maslan [Pontian]: Beaufort. Nampak Beaufort
sudah hendak berhenti dari setengah jam lagi. Boleh saya mencelah? [Ketawa]

Dato’ Hajah Azizah binti Mohd Dun [Beaufort]: [Ketawa] Hendak habis sudah
saya.

Datuk Seri Haji Ahmad bin Haji Maslan [Pontian]: [Ketawa] Ya. Datuk Speaker,
saya mohon. Tadi Yang Berhormat Beaufort ada menyebut tentang Keluarga Malaysia
dan kita tahu Keluarga Malaysia ini diilhamkan oleh Yang Amat Berhormat Perdana
Menteri. Cuma, saya melihat hari ini ada Menteri Perpaduan Negara hadir, pada petang
ini.

Saya kira, Keluarga Malaysia ini belum lagi didefinisikan, ya, secara detailed
apakah maksudnya. Jika dahulu kita ada program 1Malaysia, maka ada macam-macam
di bawah 1Malaysia itu. Ada Klinik 1Malaysia, ada Kedai 1Malaysia, ada bantuan
1Malaysia, Bantuan Rakyat 1Malaysia, macam-macam, Pusat Transformasi 1Malaysia,
macam-macam di bawah 1Malaysia itu.

Jadi saya mencadangkan kepada Kerajaan ini, melalui Kementerian Perpaduan
Negara khasnya, supaya didefinisikan secara terperinci Keluarga Malaysia. Kemungkinan
ada Klinik Keluarga Malaysia, ada Kedai Keluarga Malaysia, ada Sekolah Keluarga
Malaysia, ada apa-apa yang menggunakan jenama Keluarga Malaysia supaya Keluarga
Malaysia itu boleh disebarluaskan dan menjadi jenama yang cukup bagus, sebab
konsepnya secara asas sudah bagus, Cuma kita menunggu perincian, pendetilan,
terhadap konsep yang bagus itu. Apa pandangan Yang Berhormat Beaufort? Terima
kasih.

Tuan Ahmad Fadhli bin Shaari [Pasir Mas]: Beaufort. Beaufort hendak respond
Pontian atau saya— bagi saya? Terima kasih, Beaufort. Saya juga mengambil kesempatan
untuk hendak mencelah ucapan daripada Beaufort- menyambung soalan dari Pontian
