DR.14.09.2021 77

melibatkan krisis kesihatan dan ekonomi yang berlaku serentak. Kita sendiri belum melihat
penghujungnya.

Terdapat pelbagai isu mendesak yang perlu diberi perhatian pada ketika ini yang
memerlukan sokongan dan kerjasama semua pihak untuk kita sama-sama keluar dari
kemelut masalah yang tercetus akibat COVID-19. Sekian lama, semua rakyat di negara
ini telah dapat hidup secara harmoni dan bersatu-padu, menghormati satu sama lain dan
bertolak-ansur dengan kepercayaan dan menganuti agama masing-masing. Ini masa
untuk semua rakyat Malaysia tidak mengira kaum dan agama untuk bersatu-padu
berhadapan dengan cabaran membangunkan semula negara dan ekonomi yang terjejas
teruk akibat pandemik COVID-19.

Ini selari dengan aspirasi Keluarga Malaysia yang telah diperkenalkan oleh Yang
Amat Berhormat Perdana Menteri agar semua rakyat Malaysia tanpa mengira kaum
bersama berganding bahu membawa keluar negara ini daripada kemelut yang kita hadapi
waktu sukar ini. Di dalam kita meraikan dan menghayati pengertian Hari Malaysia yang
bakal tiba, kita jangan pernah lupa bahawa nikmat dan hasil yang kita kecapi sehingga
hari ini timbul hasil daripada semangat perpaduan serta pengorbanan semua kaum yang
kita telah bersusah-payah mengharunginya bersama selama ini.

Saya turut mengharapkan agar hubungan serta persefahaman yang telah sekian
lama terjalin antara Kerajaan Persekutuan dan Kerajaan Negeri Sarawak terus dieratkan
berkekalan di bawah kepimpinan Yang Amat Berhormat Perdana Menteri kita yang baharu
terutama daripada aspek rundingan Perjanjian Malaysia 1963 yang masih berjalan,
memerlukan sokongan dan perhatian Kerajaan Persekutuan untuk kemajuan negeri
Sarawak dan Sabah.

Saya juga turut memohon sokongan berterusan dari Yang Amat Berhormat
Perdana Menteri, Yang Berhormat Menteri serta Kerajaan Persekutuan melalui dasar
kerajaan seperti Wawasan Kemakmuran Bersama 2030, Rancangan Malaysia Kedua
Belas dan Belanjawan 2022 yang akan dibentangkan tidak lama lagi untuk memberikan
tumpuan khusus pada Sarawak dan Sabah melalui inisiatif dan bantuan agar dapat
menyemarakkan aspek pembangunan sosioekonomi, kos sara hidup dan peningkatan
pendapatan masyarakat mahupun di bandar atau luar bandar, merangkumi pertumbuhan
sektor ekonomi dan perdagangan di Sarawak secara komprehensif ke arah yang lebih
holistik dan progresif.

Sebagai Keluarga Malaysia, besarlah impian saya agar kemakmuran ini dapat
dinikmati bersama dan tiada masyarakat terutamanya di negeri Sabah dan Sarawak yang
terpinggir dan ketinggalan dari mengecapi agenda kemajuan yang dibawa oleh kerajaan.
Tuan Yang di-Pertua, dengan ini Betong mohon menyokong...

Datuk Seri Haji Ahmad bin Haji Maslan [Pontian]: Yang Berhormat Betong,
boleh?

Datuk Robert Lawson Chuat [Betong]: Usul Menjunjung Kasih Titah Seri
Paduka Baginda Yang di-Pertuan Agong pada 13...

Datuk Seri Haji Ahmad bin Haji Maslan [Pontian]: Boleh sedikit Yang
Berhormat Betong?

Timbalan Yang di-Pertua [Dato’ Mohd Rashid Hasnon]: Yang Berhormat
Pontian hendak mencelah?

Datuk Seri Haji Ahmad bin Haji Maslan [Pontian]: Ya, mohon Tuan Yang di-
Pertua. Isteri saya orang Sarawak, jadi saya minat tentang Sarawak ini. Saya ingin
bertanya kepada Yang Berhormat Betong, tadi Yang Berhormat Betong ada menyebut
tentang perbankan di Sarawak yang begitu daif dan kekurangan.

Adakah Bank Simpanan Nasional di bawah Kementerian Kewangan mengadakan
apa yang disebut sebagai ejen bank berdaftar ataupun EB BSN kerana ejen bank
pendaftar ini boleh dibuka di kampung-kampung kecil dan juga di kawasan pedalaman
ataupun kawasan-kawasan rumah panjang yang mempunyai kedai-kedai di mana boleh
dikeluarkan wang daripada ejen berdaftar itu walaupun ia adalah sebuah kedai runcit
tetapi di situ adalah ejen berdaftar BSN.
