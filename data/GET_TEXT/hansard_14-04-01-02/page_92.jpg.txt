84 DR.14.09.2021

rundingan dengan Pakatan Harapan. Rundingan harus rasmi dengan pimpinan Pakatan
Harapan.

Keduanya, diumumkan masa sudah tenat, masa hendak tenggelam sudah.
Sudah hilang majoriti, sudah jelas, baru hendak utarakan. Tidak boleh. Apa yang
dilakukan oleh Yang Berhormat Bera berbeza. Dia menang, dia dapat majoriti walaupun
sangat kecil. Itu pun Tuan Yang di-Pertua tahu, hari ini mengundi untuk Timbalan Speaker
pun tidak mahu, almaklum sebabnya. Akan tetapi sekurang-kurangnya tidak salah saya
hari kedua atau hari ketiga, terus dia panggil.

Ada orang tegur, orang kritik saya, buat apa hendak susah-susah payah. Saya
kalau dijemput, kita pergi, itu sikap saya yang cukup terbuka. Ada orang buat kecaman
yang sangat-sangat kasar. Jadi saya sebut, kita ini baik-baik kita, kita ingat kita baik, kita
tidak mungkin lebih baik daripada Nabi Musa a.s. Buruk-buruk mana-mana pemimpin
yang kita caci pun, tidak mungkin lebih buruk daripada Firaun. Jadi kalau Nabi Musa
bersedia jumpa Firaun, takkanlah kita tidak boleh jumpa, yang kerdil dan hina ini. [Tepuk]

Okey, itu yang pertama. Ini sebenarnya jawapan, saya percaya Yang Berhormat
Pasir Mas tahu, ini jawapan yang dibuat oleh Sheikh Mohamad Al-Ghazali, seorang ulama
dan pejuang besar Mesir bila dipanggil oleh Hosni Mubarak bertemu. Jadi penyokong-
penyokong dia marah betul kepada dia. Jadi dia bagi misal tamsil yang sama, yang saya
berikan. Jadi untuk kita agak lebih tawaduk sedikit, sekurang-kurangnya mendengar.
Dalam pendengaran itu, saya, Yang Berhormat Kota Raja dan Yang Berhormat Bagan itu
mengeluarkan pandangan walaupun sopan tetapi tegas. Soal rasuah, soal undi 18 tahun,
soal Anti-Hopping Law, soal keangkuhan dan apa lagi?

Tuan Mohamad bin Sabu [Kota Raja]: [Bercakap tanpa menggunakan
pembesar suara]

Dato’ Seri Anwar bin Ibrahim [Port Dickson]: Reformasi Parlimen.

Tuan Mohamad bin Sabu [Kota Raja]: Ya, Yang Berhormat Port Dickson saya
setuju tadi tetapi janganiah samakan Nabi Musa dengan Firaun, kasar sangat.

Seorang Ahli: [Ketawa]

Dato’ Seri Anwar bin Ibrahim [Port Dickson]: Tidak, tidak. Yang Berhormat
Kota Raja tidak dengar tadi. Maksud saya kita bukan lebih baik daripada Nabi Musa.
Orang yang kita kecam pun tidak lebih buruk. Ini pandangan ini dibuat oleh Sheikh
Mohamad Al-Ghazali tatkala penyokong-penyokong dia kecam dia kerana menemui Hosni
Mobarak, diktator kejam Mesir pada ketika itu. Makna kalau tanya saya, Yang Berhormat
Bera dibanding dengan Hosni Mobarak, jauhlah lebih baik Yang Berhormat Bera. Itu
positiflah.

Baik, yang disebut transformasi ini, disebut umpamanya Majlis Pemulihan
Negara, 50 peratus pakar sektor awam dan swasta, 25 peratus wakil kerajaan dan 25
peratus wakil pembangkang. Kemudian pembangkang kami usulkan seperti yang
diutarakan sekian lama, RM45 bilion untuk mengurangkan beban orang miskin. Itu secara
langsung ya dalam menghadapi COVID-19 ini dan juga dipersetujui. Kita juga — caveat
dengan mengatakan kalau RM45 bilion itu diberi, kemudian moratorium faedah bank tidak
diberikan, maknanya wang itu akan digunakan oleh rakyat membayar hutang bank. Balik
kepada masalah asal. Oleh yang demikian, kita usulkan supaya ini dilakukan bersama
dengan usul moratorium bank.

Dato’ Seri Utama Haji Mukhriz Tun Dr. Mahathir [Jerlun]: [Bangun]

Timbalan Yang di-Pertua [Dato' Mohd Rashid Hasnon]: Sila Yang Berhormat
Jerlun.

Dato’ Seri Utama Haji Mukhriz Tun Dr. Mahathir [Jerlun]: Terima kasih Yang
Berhormat Tuan Yang di-Pertua, terima kasih Yang Berhormat Port Dickson. Saya ingin
sentuh tadi mengenai Majlis Pemulihan Negara.

Sepertimana yang kita sedia maklum sebelum ini Yang Berhormat Pagoh
memegang jawatan Perdana Menteri dan dalam tempoh itu beliau juga telah berjaya
yakinkan Ke Bawah Duli Yang Mulia Yang Di-Pertuan Agong untuk mengisytiharkan
darurat.
