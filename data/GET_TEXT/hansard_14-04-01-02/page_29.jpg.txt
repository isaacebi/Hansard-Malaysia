DR.14.09.2021 21

JAWAPAN-JAWAPAN LISAN BAGI PERTANYAAN-PERTANYAAN

Dato’ Haji Salim Sharif [Jempol]: /Berpantun]

Terima kasih Tuan Yang di-Pertua,
Melaksanakan tugas penuh saksama,
Parlimen bersidang hujah berkata,
Jempol diberi giliran pertama.

Sekalung tahniah kepada Yang Amat Berhormat Dato’ Sri Ismail Sabri atas
pelantikan sebagai Perdana Menteri Malaysia yang kesembilan. [Tepuk] Semoga
dipermudahkan segala urusan, serlahkanilah kepimpinan negara meletak harapan
keluarga Malaysia menanti pembelaan. Jempol mohon jawapan. Terima kasih.

1. Dato’ Haji Salim Sharif [Jempol] minta Perdana Menteri menyatakan kewajaran
pembukaan semula 11 sektor ekonomi di negeri-negeri Fasa 1 Pelan Pemulihan Negara
(PPN) di kala kes harian baharu masih mencatatkan angka yang membimbangkan.

Perdana Menteri [Dato’ Sri Ismail Sabri bin Yaakob]: Terima kasih Yang
Berhormat Jempol. Saya tidak ada apa hendak jawab apa yang disebutkan tadi.

Tuan Yang di-Pertua...

Dato’ Mahfuz bin Haji Omar [Pokok Sena]: Bawa dia naik kapal terbang sekejap
lagi.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Dato’ Sri Ismail Sabri bin Yaakob: Tuan Yang di-Pertua, kerajaan telah
mempertimbangkan pembukaan sektor tertentu sebagai salah satu cara untuk
memulihkan kembali ekonomi negara.

Kita sedia maklum tentang kesusahan rakyat akibat daripada penutupan sektor-
sektor ekonomi. Pembukaan semula 11 sektor ekonomi di negeri-negeri Fasa 1 Pelan
Pemulihan Negara wajar berikutan dengan keputusan penerima vaksinasi yang tinggi
ketika ini. Malah keputusan ini dibuat dengan mengambil kira data penilaian risiko yang
dijalankan oleh Kementerian Kesihatan Malaysia dan juga Kementerian Perdagangan
Dalam Negeri dan Hal Ehwal Pengguna mengenai ekonomi.

Untuk makluman, sehingga bulan September ini, sebanyak 74.7 peratus rakyat
dewasa telah menerima sebanyak dua dos vaksin, manakala untuk satu dos vaksin
sebanyak 91.6 peratus rakyat telah pun menerimanya.

Selain daripada itu, sektor-sektor ini dibuka dengan SOP yang ketat termasuk
hanya membenarkan pelanggan yang telah divaksin lengkap sahaja untuk masuk
membuat urus niaga dan mendapatkan perkhidmatan. Manakala pekerja-pekerja di
premis-premis yang berkaitan juga mesti telah pun lengkap dengan dua dos vaksin.

Langkah mengurung rakyat tidak lagi dilihat sebagai sesuai, malah dikhuatiri
mendatangkan lebih banyak implikasi termasuk kesihatan mental. Sekali gus kita perlu
memberi keutamaan dengan membuka sektor ekonomi. Pembukaan ekonomi bukan
sahaja dapat membantu mempercepatkan pemulihan ekonomi, malah memberikan
peluang dan ruang untuk rakyat memperbaiki hidup.

Timbalan Yang di-Pertua [Dato’ Mohd Rashid Hasnon]: Terima kasih Yang
Amat Berhormat Perdana Menteri. Sila Yang Berhormat Jempol soalan tambahan yang
pertama, selama 30 saat.

Dato’ Haji Salim Sharif [Jempol]: Terima kasih saya ucapkan atas jawapan yang
diberi. Menerusi ciapan Twitter milik Tan Sri Dato' Seri Dr Noor Hisham bin Abdullah,
