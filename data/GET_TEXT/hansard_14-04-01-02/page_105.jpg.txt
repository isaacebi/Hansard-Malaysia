DR.14.09.2021 97

Allah SWT kerana izin dan limpah kurnia-Nya jua saya dapat berucap menjunjung kasih
titah ucapan Seri Paduka Baginda Yang di-Pertuan Agong dalam Dewan yang mulia ini.

Tuan Yang di-Pertua, saya memulakan ucapan ini dengan mengambil berkat
memetik sepotong ayat daripada Al-Quran al-Karim yang bermaksud,

“Katakanlah (wahai Muhammad): Wahai Tuhan yang mempunyai kuasa
pemerintahan! Engkaulah yang memberi kuasa pemerintahan kepada sesiapa yang
Engkau kehendaki, dan Engkaulah yang merampas kuasa pemerintahan daripada
sesiapa yang Engkau kehendaki. Engkau memuliakan sesiapa yang Engkau kehendaki
dan Engkau menghinakan sesiapa yang Engkau kehendaki. Di tangan Engkaulah sahaja
adanya kebaikan. Sesungguhnya Engkau Maha Berkuasa ke atas setiap sesuatu.”

Tuan yang di-Pertua, pertama saya ingin mengambil kesempatan ini untuk
mengucapkan setinggi-tinggi tahniah kepada Yang Amat Berhormat Dato’ Sri Ismail Sabri
bin Yaakob, yang telah dilantik sebagai Perdana Menteri Malaysia yang kesembilan pada
21 Ogos 2021. Selaras dengan konsep Raja Berperlembagaan dan Demokrasi
Berparlimen. Yang Amat Berhormat Berhormat Dato’ Sri Ismail Sabri bin Yaakob
mencatatkan sejarah tersendiri sebagai Perdana Menteri yang kesembilan dan Perdana
Menteri ketiga yang merupakan anak Pahang Darul Makmur. Tahniah.

Bagaimanapun, pelantikan beliau sebagai Perdana Menteri adalah tepat pada
masanya bagi meneruskan Pelan Pemulihan Negara, yang telah dirangka Perdana
Menteri yang kelapan bagi mengekang COVID-19 dan menstabilkan negara yang sedang
dilanda suasana politik yang bergelora. Saya mengalu-alukan dan menyokong
pendekatan Keluarga Malaysia yang diperkenalkan oleh Yang Amat Berhormat Perdana
Menteri yang kesembilan ini, kerana ia bersifat lebih inclusive dan merentasi sempadan
agama, bangsa dan kaum, serta budaya dan politik. Saya yakin konsep Keluarga Malaysia
ini akan menjadi kunci kejayaan negara dan menjamin kestabilan dan keutuhan negara
dengan menekankan nilai-nilai didikan dalam membina sesebuah keluarga iaitu Keluarga
Malaysia.

Keduanya, saya ingin merakamkan penghargaan kepada Yang Berhormat Tan
Sri Dato’ Haji Mahiaddin bin Haji Md Yasin, Perdana Menteri Malaysia yang kelapan, yang
telah berjaya menerajui kerajaan bersama Perikatan Nasional dengan tenang dan tabah,
telah berusaha dengan sepenuh tenaga dalam menghadapi kemelut yang melanda
negara yang sedang menghadapi krisis pandemik COVID-19, dan suasana yang
mencabar serta berjiwa besar untuk melepaskan jawatan beliau pada 16 Ogos 2021 yang
lalu, untuk memastikan penurunan suhu politik negara kembali stabil dan lancar.

Saya juga ingin mengambil kesempatan ini untuk mengucapkan tahniah ke atas
pelantikan Yang Berhormat Tan Sri Dato’ Haji Mahiaddin bin Haji Md Yasin sebagai
Pengerusi Majlis Pemulihan Negara, dan yakin dengan kewibawaan beliau, bahawa Pelan
Pemulihan Negara ini akan dapat mencapai sasaran dan matlamat dalam jangka waktu
yang ditetapkan.

Tuan Yang di-Pertua, hakikatnya PRU-14 menyaksikan perubahan landskap
politik negara secara tradisinya selama 61 tahun alah dibentuk dari kerajaan majoriti tetapi
bertukar kepada kerajaan minoriti. Negara mencatatkan sejarah apabila parti-parti minoriti
membentuk kerajaan. Negara juga mencatatkan sejarah apabila tiga orang Perdana
Menteri dilantik dalam satu tempoh Parlimen. Gagasan Kerajaan Pakatan Harapan hanya
bertahan 22 bulan, manakala kerajaan gabungan Perikatan Nasional hanya bertahan
selama 17 bulan. Kerajaan hari ini yang mahu dikenali sebagai Kerajaan Malaysia, tetapi
saya lebih tertarik untuk memanggilnya kerajaan perpaduan, ataupun unity government.
Kerajaan ini hanya berbaki 21 bulan sebelum PRU yang ke-15.

Semuanya yang berlaku adalah dengan kehendak Allah. Allah Maha Berkuasa,
memberikan kuasa pemerintahan kepada sesiapa yang dikehendaki dan merampas
kuasa pemerintahan itu dari sesiapa yang dikehendaki-Nya. Sebagaimana maksud ayat
dari Surah Ali Imran ayat ke-26 yang saya bacakan di awal perbahasan tadi, ayat ini
memberikan peringatan kepada kita semua bahawa kuasa pemerintahan hanyalah
daripada Allah, dan sementara sahaja. Sebagai pemimpin, kita diingatkan bahawa kuasa
ini adalah amanah dan tanggungjawab yang akan dipersoalkan di kemudian hari kelak.
