DR. 7.3.2022 98

Orang dalam keletihan baru lepas pilihan raya di Johor, tiba-tiba dihadapkan
pula dengan Pilihan raya Umum di seluruh negara kita. Ini suatu yang menyebabkan
ketidakstabilan politik berlaku dalam negara kita menyebabkan pelabur-pelabur tidak
memberikan keyakinan kepada masa depan untuk mereka datang melabur ke
negara kita.

Jadi, saya hendak minta pendirian tegas dan jelas daripada Yang Amat
Berhormat Perdana Menteri, apakah pendirian beliau terhadap kenyataan yang
dibuat dan pendirian yang dibuat oleh parti beliau sendiri iaitu UNMO dan Barisan
Nasional yang mahu dia untuk menghadap Kebawah Duli Yang Maha Mulia Seri
Paduka Baginda Yang di-Pertuan Agong bagi memohon dibubarkan Parlimen. Akan
tetapi, apa yang saya hendak sebut di sini ialah bahawa sepatutnya kerajaan
memberikan penumpuan kepada masalah meringankan kos sara hidup.

Yang Amat Berhormat Perdana Menteri selaku Pengerusi Jawatankuasa Kos
Sara Hidup Negara, saya nampak tidak berjaya untuk memikirkan bagaimana untuk
hendak meringankan beban sara hidup rakyat.

Tuan Yang di-Pertua, isu penanam padi, Yang Berhormat dari kawasan
jelapang padi di Sanglang. Tuan Yang di-Pertua dan kita semua makan beras murah
ini hasil sumbangan Pak Tani, kita dapat harga beras murah. Mereka berdepan
dengan beban kos yang meningkat, harga baja yang tidak dapat diselesaikan.
Kenaikan harga baja lebih daripada 35 peratus. Kenaikan harga racun hampir 100
peratus yang tidak boleh diselesaikan.

Walaupun ada tambahan subsidi sebanyak RM100 untuk seekar, tidak
menyelesaikan masalah. Mereka berhadapan dengan tidak berlaku peningkatan
pendapatan mereka. Ada setengah daripada mereka merosot pendapatan bersih
mereka, kerana apa? Ini kerana peningkatan harga baja, mesin naik daripada RM110
kepada RM120 ada RM130. Ini upah untuk traktor untuk musim akan datang, akan
naik lagi.

Jadi, semua ini tidak dipedulikan oleh pihak kerajaan bagaimana untuk
hendak meringankan beban hidup mereka. Sedangkan mereka menyumbang
kepada makanan utama negara kita iaitu nasi yang dihasilkan daripada beras. Tuan
Yang di-Pertua, depa tanam padi, kos sudah tinggi, dia jual padi, harga dia berapa?
RM1.20 sekilogram. Dia pergi kedai beli tauge, RM3.00. Tauge RM3.00 sekilogram,
dia hendak buat apa? Hendak buat goreng toyu.

Bayangkan macam mana dia menyumbang makanan utama negara kita, kita
boleh harga beras masih murah tetapi dia tanam padi dengan kos yang meningkat,
tetapi kerajaan menetapkan hanya harga RM1.20 sekilogram. Jadi, bayangkan
bagaimana mereka hendak mengharungi kehidupan yang serba menekan kehidupan

mereka ini.
