DR. 7.3.2022 95

kerajaan daripada segi dasar bagi menangani masalah ini? Saya mengharapkan
solusi jangka pendek dan jangka panjang kerajaan untuk menyelesaikan isu ini.

Tuan Yang di-Pertua, pengeluaran komoditi makanan di Malaysia tidak
memiliki kapasiti bertahan kerana sangat sensitif pada gejala alam dan perubahan
pasaran. Kejutan krisis mendedahkan daya tahan sektor makanan negara yang tipis
sehingga menggugat sekuriti makanan. Apakah option kepada Malaysia untuk
membendung kenaikan harga ini? Penyelesaian jangka pendek mudah
dilaksanakan. Akan tetapi penyelesaian yang lestari memerlukan perancangan dan
komitmen politik yang jitu.

Satu strategi menggunakan syarikat swasta atau anchor company yang
mempunyai rantaian bekalan yang lengkap mengusahakan pengeluaran bahan
makanan dan melibatkan petani dan pekebun kecil di luar bandar. Dengan strategi
ini petani akan didedahkan pada proses pengeluaran yang teratur, sistematik dan
mempunyai pasaran yang tersedia untuk hasil tanaman mereka.

Kerajaan boleh membantu daripada segi modal kepada petani dan kepada
syarikat agro industri pertanian. Kerajaan boleh bantu daripada segi lebih banyak
suntikan pelaburan infrastruktur, insentif, sokongan institusi dan research and
development. Mengambil pengalaman di luar negara, pendorong utama pada
pertumbuhan adalah faktor teknologi. Teknologi boleh membantu daripada segi
kecekapan kos, produktiviti dan nilai tambah yang tinggi. Dengan cara ini
pengeluaran makanan boleh dibuat secara besar-besaran untuk kegunaan dalaman
atau dieksport ke luar negara.

Tuan Yang di-Pertua, bagi pekebun kecil sawit, lada dan getah saya
mengesyorkan kerajaan untuk meneruskan dasar membantu mereka dalam
tanaman semula atau tanam baru tanaman komoditi. Program ini telah menunjukkan
kesan positif. Kita lihat pada tahun 2013, apabila kerajaan memperkenalkan dana
untuk program ini, ramai pekebun kecil telah mengambil bahagian. Hari ini ramai di
antara mereka tersenyum lebar apabila harga komoditi sawit melambung tinggi dan
sekali gus meningkatkan taraf hidup mereka.

Jadi saya mohon kerajaan memperkenalkan semula program tersebut kerana
telah terbukti membantu rakyat di luar bandar. Selain daripada petani dan pekebun
kecil di luar bandar, ramai juga pengusaha industri kecil yang turut terkesan. Saya
menyeru dan memohon Kementerian Luar Bandar melalui agensi mereka untuk
mempergiatkan dan menambah bajet bagi program sokongan pengukuhan
keusahawanan luar bandar yang bertujuan untuk meningkatkan taraf hidup dan
ekonomi masyarakat luar bandar melalui program keusahawanan.

Ramai pengusaha kecil dan usahawan di kawasan luar bandar yang komited

ingin mengembangkan perniagaan mereka. Saya sarankan kerajaan untuk lebih aktif
