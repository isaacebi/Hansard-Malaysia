DR. 7.3.2022 104

simpanan mereka kerana mereka berada dalam keadaan yang cukup terdesak
sekarang ini.

Ada yang keretanya terpaksa serah balik kerana tidak mampu hendak bayar
instalment. Ada yang terpaksa keluar dari rumah kerana tidak mampu_ untuk
membayar sewa. Yang telah diberhentikan kerja setahun dua yang lepas masih lagi
tidak mempunyai pekerjaan. Maka untuk meneruskan kehidupan ini, mungkin
walaupun sedikit duit yang mereka keluarkan, boleh mereka menggunakan untuk
perniagaan secara kecil-kecilan.

Tuan Yang di-Pertua, saya sempat mendengar tadi banyak ucapan daripada
Ahli-ahli Yang Berhormat, rakan-rakan kita di dalam Dewan yang mulia ini. Akan
tetapi sebahagiannya seolah-olah jelas kepada kita menjurus kepada mencari
sokongan, meraih sokongan dalam pilihan raya negeri di Johor ini. Macam-macam
yang diperkatakan, seolah-olah itu tidak kena, ini tidak kena sedangkan antara
perkara-perkara yang dibangkitkan oleh sebahagian daripada Ahli-ahli Parlimen ini
kadang-kadang adapun yang tidak berasas.

Bagi saya, sudah-sudahlah Tuan Yang di-Pertua. Ada yang mengatakan Ahli
Parlimen Pagoh contoh sekejap tadi, mengatakan bahawasanya rakyat menyesal
memilih Barisan Nasional. Rakyat tersilap memilih Barisan Nasional dalam pilihan
raya umum yang lepas, akhirnya kekalahan Barisan Nasional. Akan tetapi hari ini
apa yang kita lihat Tuan Yang di-Pertua, rakyat sudah merasakan kehilangan Barisan
Nasional. Oleh sebab itulah di dalam pilihan raya kecil sejak akhir-akhir ini, Barisan
Nasional menang di dalam pilihan raya kecil, menang di Melaka.

Saya rasa insya-Allah rakyat di Johor juga akan kembali memilih Barisan
Nasional. Walau apa yang hendak diperkatakan, biarlah kita serahkan kepada
rakyat. Tidak perlulah kita meraih sokongan melalui cara menggunakan Dewan yang
mulia ini untuk melemparkan tuduhan dan tohmahan kepada mana-mana pihak.

Oleh sebab itulah Tuan Yang di-Pertua, di kesempatan yang ringkas ini saya
mengambil kesempatan ini untuk merakamkan setinggi-tinggi penghargaan dan
tahniah kepada Yang Amat Berhormat Bera. Selepas Pilihan Raya Umum ke-14
yang lepas, kita sudah ada tiga orang Perdana Menteri. Selepas pilihan raya
keempat belas, tempoh yang singkat, kita ada tiga orang Perdana Menteri. Bagi saya
Tuan Yang di-Pertua, berbanding dengan dua orang Perdana Menteri yang lepas,
saya menganggap bahawasanya Ahli Parlimen Bera adalah antara Perdana Menteri
yang terbaik yang kita ada pada hari ini.

Jelas kepada kita Tuan Yang di-Pertua. Walaupun pihak pembangkang
bersetuju untuk membuat suatu perjanjian persefahaman terus menyokong sehingga

Julai ini tetapi atas kebaikan dan keprihatinan Yang Amat Berhormat Perdana
