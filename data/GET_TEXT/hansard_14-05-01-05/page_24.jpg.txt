DR. 7.3.2022 18

mendapati penyelarasan ini sekiranya dilaksanakan akan melibatkan implikasi
kewangan yang tinggi. Namun, kementerian sedang berusaha untuk mendapatkan
opsyen-opsyen terbaik dalam mengatasi cabaran permasalahan ini memandangkan
kementerian mengakui Skim Perkhidmatan ATM adalah berbeza dengan Skim
Perkhidmatan Awam yang lain.

Untuk pengetahuan semua, penjawat awam daripada perkhidmatan kerajaan
selain tentera menikmati pencen sehingga 60 peratus, manakala majoriti veteran
ATM yang telah berkhidmat sehingga 21 tahun hanya layak menerima pencen
sebanyak 50 peratus, memang ada jurang di situ. Sebagai alternatif, kementerian
sedang menilai kesesuaian opsyen agar pemberian Elaun Kenangan kepada veteran
ATM yang menerima Pingat Jasa Malaysia dapat dilaksanakan. Ini kerana
sebahagian besar veteran yang terkesan dalam isu jurang pencen ini adalah terdiri
daripada mereka yang menerima pingat PJM.

Pingat PJM ini untuk pengetahuan semua kepada veteran-veteran ATM yang
berkhidmat pada era darurat menentang pengganas komunis pada tahun 1969
hingga tahun 1990. Sekiranya opsyen ini mampu dilaksanakan, masalah jurang
pencen di kalangan veteran ATM yang berkaitan akan dapat dikurangkan.

Untuk makluman lagi, kerajaan pernah memperuntukkan sejumlah RM60.9
juta bagi pemberian Elaun Kenangan PJM ini kepada 121,816 orang warga veteran
ATM pada tahun 2020. Sejumlah RM20.7 juta kepada balu dan waris pada tahun
2021. Justeru, kita berharap sangatlah kepada pihak Kementerian Kewangan dapat
mempertimbangkan lagi peruntukan baru untuk pemberian Elaun Kenangan PJM ini
pada tahun ini dan juga pada tahun-tahun akan datang. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama, sila.

Tuan Karupaiya a/l Mutusami [Padang Serai]: Terima kasih Yang
Berhormat Timbalan Menteri yang sentiasa komited terhadap veteran. Soalan
tambahan Padang Serai, saya ingin mencadangkan supaya Majlis Veteran
Kebangsaan (MVK) yang dipengerusikan oleh Yang Berhormat Menteri Kanan
Pertahanan dapat bersidang dan membincangkan mengenai isu penyelarasan
pencen untuk veteran ATM serta membuat ketetapan jelas supaya penyelarasan
pencen ini dapat dibuat dengan segera. Ini adalah penting bagi mempengaruhi
Jabatan Perkhidmatan Awam (JPA) untuk bersetuju. Dengan usaha_ ini
memandangkan veteran ATM adalah perkhidmatan yang berbeza dengan
perkhidmatan kerajaan yang lain. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih

Yang Berhormat Padang Serai.
