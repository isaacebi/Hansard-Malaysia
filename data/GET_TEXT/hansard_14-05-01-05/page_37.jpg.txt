DR. 7.3.2022 31

Tuan Yang di-Pertua, selain itu penularan pandemik COVID-19 telah
memberi impak yang besar kepada pendapatan isi rumah dan seperti telah
dimaklumkan dalam Dewan ini, pada tahun 2020 kadar kemiskinan meningkat
kepada 8.4 peratus dan Pekali Gini telah meningkat daripada 0.407 kepada 0.411.

Saya ingin maklumkan kepada Dewan ini juga bahawa Jabatan Perangkaan
akan menyemak semula kadar kemiskinan, kalau pada masa ini peringkat nasional
Pendapatan Garis Kemiskinan (PGK) ialah RM2,208 bagi satu keluarga, household
dan bagi miskin tegar ialah RM1,169 bagi satu household dan angka ini akan
disemak dan dijangka pada suku pertama tahun depan akan dipinda sewajarnya.

Saya hendak maklumkan juga bahawa kerajaan dalam tempoh Rancangan
Malaysia Kedua Belas mempunyai komitmen yang tinggi untuk menghapuskan
miskin tegar. Miskin tegar ini pendapatan puratanya RM1,169 satu isi rumah. Kita
komited untuk menghapuskan miskin tegar menjelang tahun 2020 di bandar dan luar
bandar melalui pendekatan baharu yang holistik, yang komprehensif, yang lebih
berkesan insya-Allah. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Menteri. Sila soalan tambahan yang pertama Yang Berhormat
Cheras.

Tuan Tan Kok Wai [Cheras]: Terima kasih Tuan Yang di-Pertua. Esok 8
Mac adalah Hari Wanita Antarabangsa iaitu hari yang menghargai sumbangan dan

pengorbanan wanita sedunia termasuklah Malaysia.

[Tuan Yang di-Pertua mempengerusikan Mesyuarat]

Walaupun hari ini penting tetapi kita pun sedar bahawa diskriminasi ekonomi
terhadap wanita di negara kita ini masih berlaku dan terus melebar. Soalan saya,
apakah usaha kerajaan untuk merapatkan jurang pendapatan antara golongan lelaki
dan wanita supaya wanita dapat keluar dari kancah kemiskinan bandar dan luar
bandar? Terima kasih.

Tuan Yang di-Pertua: Terima kasih Yang Berhormat, Silakan Yang
Berhormat Menteri.

Dato’ Sri Mustapa bin Mohamed: Tuan Yang di-Pertua, terima kasih Yang
Berhormat Cheras. Mengikut kajian yang dibuat oleh pihak Bank Dunia, ada empat
kajian miskin bandar.

#1130

Antara yang paling teruk terkesan semasa COVID-19 ialah ketua-ketua isi

rumah yang diketuai ataupun isi rumah yang diketuai oleh wanita dan juga ibu

tunggal. Kerajaan sedar tentang perkara ini dan Yang Berhormat juga membuat
