DR. 7.3.2022 126

Namun, perkara yang paling serius Tuan Yang di-Pertua ialah berkait
mengenai undang-undang; Akta Pencegahan Rasuah ini. Kalau kita masih ingat
sewaktu Ketua Pembangkang menjadi pemangku Perdana Menteri pada tahun
1997, undang-undang dipinda yang berkait dengan Akta Pencegahan Anti Rasuah
ini. Undang-undang dipinda dengan lebih ketat lagi untuk memastikan agar
personaliti ataupun individu sama ada yang berada dalam kerajaan baik di swasta
ataupun mana-mana pihak orang perseorangan, apabila mereka melakukan rasuah
dan penyelewengan diberikan hukuman yang ketat.

Justeru, undang-undang itu menyaksikan bagaimana Ketua Pembangkang
akhirnya melalui jalan yang penuh berliku dalam politik sehingga disumbat ke dalam
penjara sebanyak dua kali. Sekarang ini masanya saya ingin bertanya kepada
kerajaan; bagaimanakah pendirian kerajaan apabila disebut oleh ataupun dititahkan
oleh Yang di-Pertuan Agong mengenai Pelan Anti Rasuah Nasional? Saya ingin
mencadangkan kepada kerajaan supaya mengkaji semula dan melihat semula
undang-undang ini untuk menghalang institusi pula daripada terbabit dengan
penyelewengan dan penyalahgunaan wang rakyat ini. Ini kerana kita lihat misalnya
1MDB, ia bukan lagi bentuk individu, Tuan Yang di-Pertua. la dalam bentuk institusi
yang berkait dengan Bank Negara, yang berkait dengan pelbagai lagi institusi.
1800

Bermakna kalau tidak ada pemantauan yang ketat, kalau tidak ada undang-
undang yang ketat akan berlaku kebocoran yang menyebabkan bukan sekadar
jutaan, bilion wang rakyat dibazirkan.

Sebab itu saya merasakan bahawa sudah sampai masanya agar Parlimen ini
melaksanakan atau mewujudkan bipartisan committee agar kita dapat teliti betul-
betul agenda pemerkasaan pencegahan rasuah ini agar kedua-dua pihak dapat
bersama-sama di dalam jihad kita untuk membanteras rasuah ini terutamanya
sekarang ini sudah sampai ke peringkat institusi diwujudkan untuk menyamun dan
merompak harta perbendaharaan negara.

Sebab itu Tuan Yang di-Pertua, saya tidak hairan apabila baru-baru ini kita
dengar dan kita di dalam Dewan ini kita mendengar Ahli Parlimen Pekan tanpa ada
rasa malu menyatakan bahawa tidak ada satu sen pun wang rakyat yang digunakan
untuk membayar prinsipal hutang 1MDB. Kemudiannya dijawab oleh Menteri
Kewangan, hutang prinsipal 1MDB adalah sebanyak RM32.3 bilion. Sementara
RM6.5 bilion lagi adalah bayaran faedah yang pada saya ini merupakan perkara yang
memalukan. Sebab itulah saya tidak hairan apabila untuk pengetahuan Dewan dan
juga Tuan Yang di-Pertua, saya baru sahaja dapat surat saman daripada Ahli

Parlimen Pekan berkait tentang RM2.6 bilion.
