DR. 7.3.2022 55

Sehubungan itu, baginda telah menyeru agar kita Ahli-ahli Yang Berhormat untuk
terus mengekalkan persefahaman yang terbina ini demi kemaslahatan rakyat.

Alhamdulillah pada masa ini, Pilihan Raya Negeri Johor sedang
berlangsung— kempen pilihan raya sedang berlangsung. Dalam masa yang sama
walaupun masing-masing ahli-ahli politik berkempen untuk parti masing-masing,
namun di dalam Parlimen kita pada hari ini, kita dapat melihat bagaimana kemesraan
Ahli-ahli Parlimen dengan teratur menyusun dan menyertai perbahasan-perbahasan
dengan baik.

Jadi, ini adalah merupakan satu budaya politik baharu yang sepatutnya
ditunjukkan contoh oleh pemimpin-pemimpin politik kepada anak-anak muda di
seluruh negara. Budaya politik matang sejahtera ini adalah merupakan budaya politik
yang telah dipelopori oleh parti PAS yang patutnya menjadi contoh kepada parti-parti
politik yang lain.

Tuan Yang di-Pertua, walau bagaimanapun, saya tidak menafikan di luar
sana, ada tokoh-tokoh politik yang memang mendapat keuntungan daripada
perpecahan-perpecahan yang berlaku dan mereka itu menjadi unsur kepada
perpecahan. Mereka berusaha untuk melebarkan fitnah dan sebagainya.

Tuan Yang di-Pertua, dalam kesempatan ringkas yang diberikan kepada
saya ini, ingin saya menyentuh beberapa perkara yang dititahkan oleh Seri Paduka
Baginda Yang di-Pertuan Agong, terutama yang terkait dengan isu-isu rakyat
terutamanya kepada rakyat Kelantan dan khususnya rakyat Tumpat. Tuan Yang di-
Pertua, Kebawah Duli Yang Maha Mulia Seri Paduka Baginda Yang di-Pertuan
Agong telah menyentuh dengan panjang lebar mengenai RMKe-12 yang
bermatlamat, “Keluarga Malaysia Makmur, Inklusif dan Mampan.”

Bagi menjayakan RMKe-12, baginda memperingatkan soal pemantauan,
komitmen tinggi kerajaan, kesiapan projek mengikut jadual dan mematuhi kualiti
yang ditetapbkan. Kemuncak daripada_ itu, baginda menitahkan agar
ketidakseimbangan pembangunan dan ekonomi antara kelas pendapatan wilayah
dan negeri serta etnik hendaklah dikurangkan bagi memastikan kemakmuran negara
dapat dinikmati oleh setiap lapisan masyarakat walau di mana sekalipun mereka
berada.

Tuan Yang di-Pertua, titah Tuanku untuk keseimbangan pembangunan dan
ekonomi ini adalah amat tepat sekali memandangkan isu ini masih lagi menjadi
belenggu dalam membangunkan ekonomi negara walaupun soal keseimbangan
wilayah sentiasa menjadi tema utama setiap kali perbahasan RMK daripada RMKe-
1 sehinggalah RMKe-12 yang telah dibentangkan oleh kerajaan pada bulan
September 2021 yang lalu.
