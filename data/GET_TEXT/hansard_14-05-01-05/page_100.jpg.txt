DR. 7.3.2022 94

bangunan dan wad baharu, bangunan baharu hemodialisis dan penambahan mesin
hemodialisis untuk menampung peningkatan pesakit. Menaik taraf kuarters
kakitangan dan menambah tempat letak kereta untuk masyarakat Betong.

Bagi Klinik Kesihatan Mid-Layar Betong, saya ingin memohon penaiktarafan
ruang farmasi, mesin X-ray, ambulans, kuarters staf dan kenderaan untuk kakitangan
melawat ke rumah panjang dan kampung. Bagi Klinik Kesihatan Nanga Lesu Betong,
saya ingin memohon untuk membina baharu klinik ini yang telah uzur dan daif dan
menambahkan kuarters staf untuk menampung penambahan pekerja.

Tuan Yang di-Pertua, daerah Betong telah dinaik taraf menjadi bahagian
pada tahun 2002 di mana pembangunan dan pertumbuhan ekonomi semakin pesat
berkembang. Pembinaan Lebuh Raya Pan Borneo dan jaringan jalan raya sebagai
laluan utama penduduk dalam sektor perdagangan menambah pada kegiatan
ekonomi yang memberangsangkan untuk menaik taraf kehidupan penduduk. Namun
demikian implikasi pertambahan bilangan dan populasi penduduk serta kepesatan
ekonomi merupakan antara faktor penyumbang pada peningkatan kes jenayah dan
gejala sosial.

Untuk makluman, IPD Betong mempunyai lima buah balai polis di bawah
pentadbirannya iaitu Betong, Spaoh, Debak, Pusa dan Beladin. Oleh itu, saya ingin
memohon kepada Kerajaan Persekutuan untuk mempertimbangkan supaya
menambah baik dan meningkatkan bilangan perjawatan serta aset yang diperlukan
agar bersesuaian dengan keadaan semasa demi mengimbangi aspek keselamatan
dan kesejahteraan rakyat Betong secara keseluruhan.

Tuan Yang di-Pertua, sebagaimana yang di zahir oleh Baginda Tuanku
supaya tumpuan perlu diberikan pada penyediaan infrastruktur luar bandar yang
lebih baik dan berkualiti bagi menjamin kesejahteraan masyarakat luar bandar. Di
samping pembangunan wilayah yang lebih seimbang dan inklusif juga akan diberi
tumpuan agar dapat mengurangkan jurang pembangunan antara negeri-negeri serta
kawasan bandar dan luar bandar. Maka saya akan mengambil peluang ini untuk
mengetengahkan cadangan keperluan atau permasalahan yang dihadapi di
kawasan saya yang dianggap sebagai kawasan luar bandar.

Saya ingin menyentuh isu ekonomi luar bandar yang telah terkesan akibat
pandemik COVID-19. Penduduk yang tinggal di luar bandar, kebanyakannya adalah
petani, pekebun kecil, nelayan dan juga usahawan kecil. Kebelakangan ini harga
input pertanian seperti baja dan racun telah naik dengan kadar yang amat tinggi.

Bagi petani yang terlibat dengan pengeluaran makanan, ia secara langsung
telah menyebabkan harga hasil pertanian meningkat naik. Ini memberi kesan

kenaikan kos bahan makanan seperti sayur dan buah-buahan. Apakah strategi
