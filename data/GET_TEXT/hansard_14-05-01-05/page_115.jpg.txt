DR. 7.3.2022 109

Seterusnya, saya beralih kepada kawasan saya. Pada persidangan Parlimen
tahun 2018, saya telah memohon untuk mendapatkan peruntukan pembinaan bagi
stadium daerah di kawasan Putatan. Permohonan saya itu telah pun diluluskan dan
pada tahun 2019, saya telah difahamkan oleh Jabatan Belia dan Sukan bahawa
semua drawing dan juga bentuk-bentuk asas telah pun disediakan. Saya ingin
bertanya kepada Yang Berhormat Menteri Belia dan Sukan, apakah status terakhir
pada tahun ini? Saya berharap agar tidak ada kelewatan kerana saya masih ingat
peruntukan yang disalurkan dan diluluskan pada tahun 2018 tersebut ialah RM8.8
juta. Itu sahaja. Terima kasih Tuan Yang di-Pertua. Saya menjunjung kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Putatan. Dipersilakan, Yang Berhormat Puchong.

5.02 ptg.

Tuan Gobind Singh Deo [Puchong]: Terima kasih, Tuan Yang di-Pertua
kerana memberikan saya juga ruang untuk mengambil bahagian dalam perbahasan
ini. Tuan Yang di-Pertua, seperti mana yang kita semua sedia maklum, Malaysia
adalah sebuah negara di mana kita ada sistem demokrasi dan dalam sistem ini kita
ada seorang peguam yang menasihatkan Kerajaan Malaysia. Beliau juga adalah
seorang yang melaksanakan fungsi sebagai Pendakwa Raya.

Orang itu Tuan Yang di-Pertua, adalah Peguam Negara kita dan beliau
diberikan kuasa di bawah Artikel 145, Perlembagaan Persekutuan, buat tujuan-
tujuan tertentu, khususnya berkaitan dengan membuat keputusan selepas adanya
siasatan dan sekiranya perlu, untuk ada pendakwaan dalam kes-kes tertentu.
Jawatan ini sangat penting, Tuan Yang di-Pertua dan kita semua lihat bagaimana
keputusan seseorang itu, apabila dibuat tidak atau pun hampir tidak dapat dicabar
oleh mana-mana pihak dan kita perlu terima keputusan tersebut.

Tuan Yang di-Pertua, kita dalam satu keadaan yang agak aneh kerana saya
dimaklumkan bahawa pada masa ini soal berkenaan dengan siapa yang menjadi
Peguam Negara di Malaysia adalah soal yang terbuka. /n other words, it would
appear that in this point in time we do not have an Attorney-General. Saya hendak
minta kepada kerajaan untuk memberikan penjelasan sebenarnya apa telah
berlaku?

Kita sebelum daripada ini, ada Peguam Negara, Tan Sri Dato’ Sri Idrus bin
Azizan @ Harun dan kita lihat, apa yang disebut sebagai perkhidmatan dia telah pun
tamat. Walaupun begitu, tidak ada sebarang berita yang kita terima berkaitan dengan
siapakah yang dilantik untuk menggantikan beliau atau pun sekiranya beliau telah

pun dilanjutkan perkhidmatannya sebagai Peguam Negara.
