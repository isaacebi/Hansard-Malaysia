DR. 7.3.2022 103

Begitu juga dalam soal kemudahan capaian internet Tuan Yang di-Pertua. Di
bawah Pelan Jalinan Digital Negara (JENDELA), sebanyak RM700 juta telah
diperuntukkan bagi meningkatkan fasiliti digital di Kelantan sehingga tahun 2022.
Akan tetapi apa yang dapat kita lihat hari ini, capaian internet di kawasan luar bandar
dan juga di kawasan separuh bandar di Kelantan itu banyak lagi yang tidak mendapat
capaian internet. Lebih-lebih lagi apabila saat pandemik COVID-19 yang belum
berakhir hari ini, kita tahu bahawasanya soal pendidikan memerlukan capaian
internet ini.

Tuan Yang di-Pertua, kawasan luar bandar terutamanya. Apabila mereka
belajar secara atas talian atau PdPR ini, ternyata murid-murid di kawasan luar bandar
ini jelas kepada kita tercicir dalam soal ini. Perkara ini mesti dipandang serius juga
oleh pihak kerajaan kerana walaupun pelbagai usaha dan daya telah dikemukakan
oleh pihak kerajaan tetapi jelas bolehlah saya sifatkan ia masih gagal Tuan Yang di-
Pertua. Mengapakah saya berkata begitu? la sebab apabila kita memasuki kawasan-
kawasan tertentu, bukan sahaja capaian Internet tetapi line telefon pun tidak ada.

Oleh sebab itu, pihak telco sendiri perlu melihat perkara ini. Kita tahu mereka
mempunyai satu rangkaian perniagaan yang besar, untungnya sampai berbilion
tetapi soal CSR, perkara-perkara begini nampaknya diketepikan. Kalau begitu bagi
saya, pihak kerajaan mesti melihat dan mengkaji balik tentang apa yang
disumbangkan oleh syarikat-syarikat telco ini kepada masyarakat di luar bandar.

Tuan Yang di-Pertua, satu lagi perkara yang saya hendak sebutkan di sini
ialah berkenaan dengan pengeluaran KWSP i-Citra ini. Saya berpandangan kalau
kita minta pihak kerajaan untuk mengkaji balik pengeluaran KWSP i-Citra ini, bukan
bererti kita tidak menyokong kerajaan. Jangan kata kalau kita meminta kerajaan
supaya mempertimbangkan untuk membolehkan rakyat mengeluarkan wang
simpanan mereka daripada KWSP, seolah-olah kita tidak menyokong kerajaan yang
ada pada hari ini. Ini adalah tuntutan daripada rakyat.

Kalau di kawasan saya Machang Tuan Yang di-Pertua, apabila saya turun ke
kawasan, jelas mereka meminta supaya saya menyuarakan pandangan ini di
Parlimen agar membolehkan mereka mengeluarkan simpanan mereka. Kita tahu
dalam tiga tahun yang terakhir ini keadaan rakyat dibelenggu oleh kesempitan
kehidupan. Ada di kalangan mereka yang sudah pun berhutang. Ada di kalangan
mereka yang sampai bergolok dan bergadai kerana hendak meneruskan kehidupan.

Kita bercakap Tuan Yang di-Pertua, soal masa depan. Simpanan untuk masa
depan. Bagaimana kita hendak memikirkan masa depan kalau hari ini pun kita
berada dalam keadaan kesusahan? Maka bagi saya, kita mesti melihat dan mengkaji

balik pihak kerajaan supaya memberi kebenaran kepada rakyat untuk mengeluarkan
