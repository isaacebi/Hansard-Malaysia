DR. 7.3.2022 125

Apakah isunya Tuan Yang di-Pertua? Isunya ialah belanja, ongkosnya,
perbelanjaannya yang sepatutnya diberikan tumpuan kepada membantu rakyat
pasca pandemik COVID-19 ini, membantu rakyat yang sedang dihimpit dengan
permasalahan ekonomi, membantu orang-orang muda terutamanya, membantu
mereka untuk maju dan memulakan perniagaan bagi mereka yang ingin memulakan
perniagaan setelah dihimpit dua tahun ini tetapi kita belanjakan ke tempat yang lain.

Oleh sebab itulah saya hendak minta kerajaan untuk menjawab persoalan ini.
Saya hendak desak Yang Berhormat Menteri di Jabatan Perdana Menteri ataupun
Yang Amat Berhormat Perdana Menteri sendiri. Kita baru-baru ini bincang untuk
tetapkan tarikh, untuk tetapbkan had masa Perdana Menteri, Tuan Yang di-Pertua. 10
tahun. 10 tahun Perdana Menteri tetap, untuk pinda Perlembagaan. Saya hendak
cadangkan supaya dipinda juga Perlembagaan biar pilihan raya itu tetap lima tahun
sekali supaya jangan ada mana-mana pihak yang mengambil kesempatan untuk
membubarkan Dewan Undangan Negeri lebih awal dalam usaha untuk mewujudkan
keadaan yang kita sebutkan sebagai ketidakstabilan ini.

Dalam masa yang sama, dengan nada yang sama Tuan Yang di-Pertua, saya
ingin mendesak Perdana Menteri untuk memastikan ataupun menyahut cabaran ini
atau menyahut kata-kata Titah Yang di-Pertuan Agong ini supaya dapat memberikan
kita satu final date. Satu tarikh yang khusus bila hendak dibuat pilihan raya umum.
Kita lihat beberapa buah negara yang lain telah pun menggunakan pendekatan ini.
Bila ada pembubaran Dewan, pilihan raya, lima tahun sekali sudah ada tarikhnya bila
akan ada pilihan raya yang akan datang.

Jadi, rakyat sudah diberitahu lebih awal. Mereka tidak perlu bimbang lagi
tentang bila; ingin berteka-teki dengan pilihan raya. Parti-parti politik yang banyak
sekarang ini tidak perlu berteka-teki lagi tentang tarikh pilihan raya. Sudah ada tarikh
tetapnya. Jadi, kalau kita sedang bergerak ke arah perubahan, reformasi di dalam
negara ini, saya ingin mencadangkan kepada Yang Amat Berhormat Perdana
Menteri dan minta supaya Yang Amat Berhormat Perdana Menteri masukkan sekali
pindaan ini supaya ada satu tarikh yang tetap diberikan oleh Yang Amat Berhormat
Perdana Menteri bilakah masanya tarikh pilihan raya umum yang akan datang. Ini
tentunya akan menyenangkan pelbagai pihak, Tuan Yang di-Pertua.

Tuan Yang di-Pertua, perkara yang kedua yang dinyatakan oleh ataupun
dalam Titah Yang di-Pertuan Agong ialah tentang persoalan rasuah. Saya mengikuti
dengan rapat ataupun tekun apa yang telah dibahaskan oleh Ketua Pembangkang
yang menceritakan tentang keadaan yang panjang lebar mengenai rasuah dan
penyelewengan yang kita sekali lagi dimalukan dalam media-media antarabangsa
dengan perbicaraan Tim Leissner di New York, dengan hujah-hujah dan bukti-bukti

yang dikemukakan.
