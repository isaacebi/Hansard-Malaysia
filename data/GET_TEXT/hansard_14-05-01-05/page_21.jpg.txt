DR. 7.3.2022 15

Tuan Lukanisman bin Awang Sauni [Sibuti]: Terima kasih, Tuan Yang di-
Pertua. Sibuti ingin bertanya kepada pihak kementerian berkenaan tentang
pencerobohan dan baru-baru ini kita dapat linat ada satu video viral di mana kapal
China Coast Guard telah kelihatan di kawasan perairan Malaysia dan juga
berdekatan dengan aset-aset kerajaan terutama sekali cari gali minyak.

Juga, kita tahu bahawa sebuah kapal China, Da Yang Hou merupakan
sebuah kapal penyelidik sering kelihatan di kawasan Beting Patinggi Ali dan James
Shoal dan juga kita tahu kawasan tersebut merupakan kawasan West Capella yang
banyak simpanan minyak. Berapa banyakkah nota-nota diplomatik ataupun
pertanyaan yang telah diajukan kepada Kedutaan China? Juga, saya ingin
mengetahui untuk tatalaku di Laut China Selatan (COC) ini, apakah timeline yang
telah ditetapkan bagi negara-negara ASEAN untuk China mematuhi tatalaku ini.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Sibuti. Sila.

Dato' Haji Kamarudin Jaffar: Terima kasih Tuan Yang di-Pertua. Terima
kasih, Yang Berhormat Sibuti. Sebagaimana yang ditanya berkaitan dengan
pencerobohan-pencerobohan, sebagai amalan biasa untuk menangani_ isu-isu
seperti ini kerajaan kita melibatkan beberapa jabatan dan penguat kuasa-penguat
kuasa. la melibatkan bukan sahaja Kementerian Luar Negeri, tetapi juga Majlis
Keselamatan Negara (MKN), Agensi Penguatkuasaan Maritim Malaysia (APMM) dan
juga Tentera Laut Diraja Malaysia.

Semua agensi yang saya sebutkan tadi bertugas 24 jam sehari, 7 hari
seminggu untuk mengawasi, mengawal dan mencari maklumat berkaitan dengan
apa-apa pencerobohan yang berlaku terhadap wilayah kita. Apabila pencerobohan-
pencerobohan berlaku sebagaimana Yang Berhormat Sibuti bayangkan tadi, Wisma
Putra akan mengambil tindakan-tindakan yang berkaitan. la sebagaimana juga yang
dibayangkan tadi melibatkan pengeluaran nota-nota bantahan dan juga jika perlu
memanggil duta-duta desar berkaitan ke Wisma Putra untuk diberikan bantahan kita
kepada mereka.

Amalan-amalan ini berlaku dan sebanyak mana nota-nota dan sebagainya
dilakukan, untuk maklumat asas sahaja pada tahun lepas 2021, kita telah memanggil
Duta Besar Republik Rakyat China sebanyak dua kali berkaitan dengan
pencerobohan-pencerobohan yang berlaku iaitu pertama pada 3 Jun 2021 apabila
16 buah pesawat Tentera Udara mereka kita lihat mencerobohi wilayah kita dan
keduanya pada 4 Oktober 2021 apabila kita sebagaimana yang dibayangkan juga
oleh Yang Berhormat Sibuti terdapat berlakunya keberadaan dan aktiviti-aktiviti
kapal-kapal China termasuk kapal penyelidikan di Zon Ekonomi Eksklusif Malaysia

di luar pesisir Sabah dan Sarawak.
