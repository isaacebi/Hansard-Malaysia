DR. 7.3.2022 119

Timbalan Yang di-Pertua [Dato' Mohd Rashid Hasnon]: Baik. Terima
kasih Yang Berhormat Kapar. Yang Berhormat, kita ada masa satu jam sebelum
6.30 petang. Kita ada tiga pembahas. Maknanya kalau 60 minit, tiga pembahas, 20
minit seorang kerana di awal tadi ada empat pembahas yang tidak dapat berbahas
hari ini, Yang Berhormat Kulim Bandar Baharu, Yang Berhormat Jerai, Yang
Berhormat Sungai Petani dan juga Yang Berhormat Pulai. Maka saya hendak
menanya kepada pembahas yang tiga orang ini, boleh saya bagi 20 minit seorang
ataupun...

Seorang Ahli: Boleh.

Timbalan Yang di-Pertua [Dato' Mohd Rashid Hasnon]: Kalau tidak, kena
ada usul kata hendak menangguhkan sebelum 6.30 petang. Boleh saya bagi 20
minit.

Datuk Seri Haji Shamsul Iskandar @ Yusre bin Haji Mohd Akin [Hang
Tuah Jaya]: Yang Berhormat Hang Tuah Jaya boleh.

Timbalan Yang di-Pertua [Dato' Mohd Rashid Hasnon]: Baik. Yang
Berhormat Sibu boleh?

Tuan Oscar Ling Chai Yew [Sibu]: Bolehlah, boleh.

Timbalan Yang di-Pertua [Dato' Mohd Rashid Hasnon]: Baik, jadi

sekarang saya jemput Yang Berhormat Beruas. 20 puluh minit, bonus.

5.33 ptg

Dato’ Ngeh Koo Ham [Beruas]: Terima kasih Tuan Yang di-Pertua. Saya
bangun untuk membahas Titah Duli Yang Maha Mulia Yang Di-Pertuan Agong. Saya
mengalu-alukan Titah Tuanku supaya kita membina sebuah negara, bangsa yang
tulus dan berintegriti dan kita mestilah memerangi rasuah dengan secara serius.

Tuan Yang di-Pertua, negara kita ini sedang menghadapi satu krisis yang
terbesar ialah kualiti pemimpin kita melainkan pemimpin-pemimpin yang rasuah,
yang salah guna kuasa, yang menjadi pengkhianat dan mereka tidak merasa malu
pun pemimpin-pemimpin ini direhatkan. Negara kita tidak akan mempunyai satu
masa depan yang cerah.

Tuan Yang di-Pertua, kita tahu Yang Berhormat Pekan telah disabitkan
kesalahan salah guna kuasa, pecah amanah dan dengan izin money laundring tetapi
beliau tidak rasa malu. Masih lagi pergi berkempen dengan slogan “Malu apa
bossku”. Dalam Dewan ini, Yang Berhormat Pekan pula menyatakan skandal
terbesar kewangan dunia yang beliau terlibat itu tidak menyebabkan rakyat kerugian
satu sen pun tetapi Yang Berhormat Menteri Kewangan telah menyangkal apa yang
dikatakan oleh Yang Berhormat Pekan iaitu kerajaan perlu membayar bunga sahaja

RM6.5 bilion dan baki pinjaman ibu sebanyak RM32.3 bilion masih belum dibayar.
