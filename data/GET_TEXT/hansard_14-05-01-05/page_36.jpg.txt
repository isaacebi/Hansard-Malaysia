DR. 7.3.2022 30

Untuk makluman Ahli Yang Berhormat, kadar kemiskinan negara telah
menurun dengan ketara berbanding dengan lima dekad yang lalu. Kadar kemiskinan
mutlak peringkat nasional turun daripada 49.3 peratus tahun 1970 turun ke 5.6
peratus pada tahun 2019.

Kadar miskin di bandar turun daripada 21.3 peratus kepada 3.8 peratus
dalam tempoh yang sama. Manakala, kadar kemiskinan luar bandar turun daripada
58.7 peratus kepada 12.4 peratus.

Tuan Yang di-Pertua, sambil itu Pekali Gini berjaya dikurangkan daripada
0.513 kepada 0.407 dan dalam tempoh yang sama. Nilai Pekali Gini berada di antara
0 hingga 1, di mana 0 menunjukkan agihan pendapatan yang saksama. Manakala,
nilai 1 menunjukkan agihan pendapatan yang amat tidak saksama. Antara faktor
yang menyumbang kepada pencapaian yang baik ini termasuklah kadar
pertumbuhan ekonomi yang memberangsangkan.

Secara keseluruhan dalam tempoh lima dekad pertumbuhan ekonomi negara
secara purata berkembang sebanyak 5.8 peratus setahun iaitu di antara tahun 1971
hingga 2021. Umpamanya, bagi tempoh 1971 hingga 1990, KDNK negara kita
berkembang sebanyak 6.7 peratus. Satu angka yang amat membanggakan.

Kedua, Dasar Ekonomi Baru yang memberi tumpuan kepada antara lain
membasmi kemiskinan tanpa mengira kaum.

Ketiga, pertumbuhan institusi seperti MARA, UDA, Perbadanan Kemajuan
Ekonomi Negeri, FELDA, FELCRA yang telah menyokong pembangunan taraf
sosioekonomi bumiputera, antaranya dalam meningkatkan peluang pekerjaan,
pendidikan dan keusahawanan.

Tuan Yang di-Pertua, namun di sebalik pencapaian tersebut ada beberapa
isu dan cabaran yang masih wujud dalam negara kita. Di antaranya, kelompok miskin
masih wujud di kalangan kumpulan tertentu ataupun kawasan tertentu terutamanya
di:

(i) kawasan Projek Perumahan Rakyat dalam bandar;

(ii) kawasan Orang Asli; dan

(iii) kawasan pedalaman di luar bandar.

Keduanya, pampasan kepada kerja ataupun compensation for employees
daripada keseluruhan pendapatan kepada Keluaran Dalam Negara Kasar di
Malaysia masih rendah iaitu 37.2 peratus berbanding di beberapa buah negara maju
sekitar 50 peratus. Ini berkaitan dengan gaji dan upah yang rendah.

Ketiga, ketidaksamaan pembangunan antara wilayah dan negeri serta
kawasan bandar dan luar bandar terus wujud. Umpamanya pada tahun 2020, nisbah
jurang pendapatan KDNK per kapita Wilayah Sabah berbanding Wilayah Tengah

Kuala Lumpur adalah 2.8, ini sebagai contohnya.
