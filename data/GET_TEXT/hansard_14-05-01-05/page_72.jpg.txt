DR. 7.3.2022 66

Tuduhan ini amat tidak sensitif terhadap kesusahan yang kita tahu dihadapi oleh
rakyat dan komuniti perniagaan di waktu pandemik dan masih lagi sehinggalah ke
saat ini.

Ramai individu yang saya temui mengucapkan terima kasih kepada kerajaan
atas pelbagai bentuk bantuan yang mereka telah terima. Ini termasuk Makcik Kiah,
Pak Salleh dan lain-lain peniaga, penjaja kecil dan orang-orang biasa yang menerima
bantuan kerajaan semasa pandemik. Ini termasuk pelbagai bentuk bantuan tunai
bernilai RM17 bilion yang disalurkan terus kepada rakyat pada tahun lalu sahaja.
Program Subsidi Upah bernilai RM20 bilion juga telah banyak membantu pekerja
memperoleh gaji dan pemilik perniagaan meneruskan operasi perniagaan semasa
pandemik walaupun ekonomi terjejas teruk.

Selain itu, pakej-pakej rangsangan ekonomi yang saya umumkan telah
menyumbang sebanyak 3.7 hingga 4.0 mata peratusan KDNK pada tahun 2020
menjadi antara penyumbang utama pemulihan ekonomi pada masa ini. Ini
menunjukkan bahawa_ pakej-pakej bantuan dan rangsangan ekonomi yang
disediakan oleh Kerajaan Perikatan Nasional telah memberikan banyak kesan positif
kepada kehidupan rakyat dan ekonomi negara.

Hakikatnya, dunia semasa dan pasca pandemik memerlukan negara-negara
termasuk Malaysia mengambil langkah luar biasa. Kerajaan Perikatan Nasional pada
ketika itu memastikan perniagaan dapat terus berjalan, gaji dan upah pekerja tidak
terhenti dan makanan berada di atas meja untuk keluarga yang terjejas. Peruntukan
yang besar tersebut tidak masuk ke akaun peribadi saya tetapi untuk kepentingan
rakyat yang benar-benar terkesan akibat pandemik ini. Pembelian vaksin, bantuan
tunai terus ke akaun rakyat, pembukaan pusat-pusat kuarantin dan PPV semuanya
untuk rakyat. Di manakah dikatakan saya membazir?

Kesemua wang yang diperuntukkan ini adalah bagi membantu rakyat dan
negara menjana pendapatan yang menyumbang kepada kesan berganda ekonomi
atau dengan izin multiplier effect. Oleh sebab itu, sejumlah peruntukan yang besar
telah dibelanjakan secara telus dan bersasar bagi maksud pemberian pelbagai
bentuk insentif dan bantuan kepada rakyat dan perniagaan termasuk perusahaan
kecil, mikro dan sederhana (PKMS) dan industri yang amat terkesan sepanjang dua
tahun suram yang turut dirasai di seluruh dunia akibat pandemik COVID-19 ini.

Saya sebenarnya hairan dengan sikap Yang Berhormat Pekan apabila saya
sebagai Perdana Menteri menyalurkan bantuan bernilai ratusan bilion ringgit kepada
rakyat dan perniagaan dikatakan susah, dikatakan membazir. Akan tetapi ketika dia
menjadi Perdana Menteri, Yang Berhormat Pekan puluhan bilion duit rakyat lesap
begitu sahaja dan tidak pula dikatakan membazir. Mungkin kerana dia agaknya

mendapat untung, tidaklah membazir bagi dia.
