DR. 7.3.2022 14

Sea (COC). COC dilihat sebagai satu kod tatacara untuk mengelakkan konflik dan
ketegangan di Laut China Selatan tanpa melibatkan kuasa-kuasa luar dari lautan ini.
la juga adalah tanpa prejudis terhadap tuntutan wilayah dan maritim negara masing-
masing. Dalam melaksanakan rundingan COC tersebut, Malaysia sentiasa
memastikan bahawa COC akan dirundingkan tidak sekali-kali mengetepikan
kedaulatan dan hak kepentingan negara kita. Terima kasih, Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Timbalan Menteri. Sila, Yang Berhormat Kota Raja. Soalan
tambahan.

Tuan Mohamad bin Sabu [Kota Raja]: Tuan Yang di-Pertua, jawapan tadi
konkrit, baik dan polisi yang dijalankan oleh Malaysia dan ASEAN. Kita menyokong
polisi-polisi itu. Akan tetapi, kita kena lihat kuasa besar dunia kadangkalanya tidak
peduli soal keselamatan serantau. AUKUS diwujudkan antaranya provokasi
terhadap China yang akhirnya menimbulkan perang seperti yang berlaku di Ukraine
dan Rusia sekarang ini, provokasi daripada NATO. Apa perang pun kita tidak setuju.
Apakah langkah-langkah lebih konkrit supaya provokasi kuasa besar ini tidak
menimbulkan ancaman? Biarlah negara ASEAN sendiri mengepalai pakatan mereka
untuk berdiplomasi dengan China daripada AUKUS yang dari jauh yang datang
membawa provokasi. Akhirnya, berlaku seperti apa yang berlaku di Ukraine, Rusia
sekarang ini. Minta penjelasan.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Kota Raja. Sila, Yang Berhormat Timbalan Menteri.

Dato’ Haji Kamarudin Jaffar: Terima kasih Tuan Yang di-Pertua. Terima
kasih Yang Berhormat Kota Raja. Kita sepandangan dalam konteks ini. Kita
menganggap bahawa sebagaimana jawapan asalnya tadi iaitu perkembangan
pergolakan ataupun apa-apa tuntutan di rantau kita ini mestilah diselesaikan dalam
konteks ASEAN dan negara-negara yang berkaitan. Konsep ‘ASEAN centrality’ ini
kita ambil berat dan kita utamakan sebagai kaedah kita berdiplomasi dengan negara-
negara lain termasuklah kuasa-kuasa besar itu. Apa-apa perjanjian dalam kalangan
negara-negara di luar rantau kita adalah di luar daripada kuasa kita untuk
memutuskan.

Akan tetapi, apa pun pendirian kita sebagaimana Yang Berhormat kehendaki
tadi adalah sama iaitu memastikan bahawa tidak ada penglibatan kuasa luar dalam
menyelesaikan isu-isu berkaitan dalam rantau dan negara kita. Terima kasih, Tuan
Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Timbalan Menteri. Soalan tambahan kedua saya jemput Yang
Berhormat Sibuti.
