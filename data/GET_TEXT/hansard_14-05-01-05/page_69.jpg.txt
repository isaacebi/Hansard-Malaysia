DR. 7.3.2022 63

[Mesyuarat disambung semula pada pukul 2.30 petang]
[Dato' Ramli bin Dato' Mohd Nor (Cameron Highlands) mempengerusikan

Mesyuarat]

01430
Dato’ Ramli bin Dato" Mohd Nor [Cameron Highlands]: Assalamualaikum
warahmatullahi wabarakatuh dan selamat petang. Kita sambung perbahasan kita di

Majlis ini, dipersilakan Yang Berhormat Pagoh.

2.33 ptg.

Tan Sri Dato’ Haji Mahiaddin bin Haji Md Yassin [Pagoh]: Bismillahi
Rahmani Rahim. Assalamualaikum warahmatullahi wabarakatuh dan salam
sejahtera. Tuan Yang di-Pertua, saya ingin memulakan ucapan perbahasan saya
dengan menjunjung kasih Kebawah Duli Yang Maha Mulia Seri Paduka Baginda
Yang di-Pertuan Agong atas kesudian Kebawah Duli Tuanku berangkat untuk
bertitah di Istiadat Pembukaan Penggal Kelima, Parlimen Keempat Belas pada 1 Mac
yang lalu.

Titah nasihat serta keprihatinan Kebawah Duli Tuanku  terhadap
kesejahteraan rakyat dengan mengingatkan kita semua agar sentiasa menjaga
kesihatan, keharmonian dan keselamatan adalah amat dihargai oleh rakyat.
Sesungguhnya rakyat keseluruhannya menyanjung tinggi keprihatinan Kebawah Duli
Tuanku.

Tuan Yang di-Pertua, pada 2 Mac yang lalu, Dewan yang mulia ini telah
dicemarkan oleh kenyataan Yang Berhormat Pekan berkenaan hutang 1Malaysia
Development Berhad (1MDB). Beliau mendakwa, hutang tersebut tidak dibayar
menggunakan wang rakyat dan inilah suatu kenyataan yang tidak benar dan
mengelirukan Ahli-ahli Yang Berhormat.

Saya hairan Yang Berhormat Pekan sebagai bekas Perdana Menteri dan
Menteri Kewangan boleh terlupa bahawa hutang-hutang 1MDB adalah dijamin oleh
kerajaan. Apabila 1MDB gagal membayar hutang-hutang termasuk faedah yang
keseluruhannya berjumlah lebih RM50 bilion, maka kerajaan lah yang terpaksa
membayar hutang-hutang ini.

Sepertimana yang telah dijelaskan oleh Yang Berhormat Menteri Kewangan
di Dewan yang mulia ini pada 3 Mac yang lalu, setakat akhir Februari 2022 jumlah
hutang 1MDB yang masih perlu dibayar adalah bernilai RM38.8 bilion merangkumi
RM32.3 bilion hutang prinsipal dan RM6.5 bilion faedah hutang. Yang Berhormat
Menteri Kewangan pada bulan Januari yang lalu juga turut memaklumkan bahawa

kerajaan sudah membayar hutang 1MDB berjumlah RM13.3 bilion setakat ini.
