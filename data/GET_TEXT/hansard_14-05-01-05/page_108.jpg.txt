DR. 7.3.2022 102

pendidikan dan kemudahan capaian internet sesuai dengan zaman dunia yang
penuh dengan cabaran dunia digital pada hari ini.

Tuan Yang di-Pertua, berdasarkan data ekonomi tahun 2020, pendapatan
penengah rakyat Malaysia adalah sebanyak RM3,828 bagi mereka yang menetap di
luar bandar. Contohnya bagi Daerah Machang, pencapaian penengah adalah
sebanyak RM3,708 iaitu masih kurang RM120 berbanding pendapatan penengah
keseluruhan rakyat luar bandar dalam negara yang lain. Oleh sebab itulah Tuan
Yang di-Pertua, perkara ini mesti dilihat oleh pihak kerajaan secara serius.

Semenjak kita merdeka, sudah hendak hampir 65 tahun usaha ini berterusan.
Akan tetapi apa yang kita dapati bahawasanya ia seperti suatu perkara yang tidak
ada kesudahannya. Maka bagi kita usaha kerajaan ini perlu dipertingkatkan untuk
memastikan jurang ini dapat dirapatkan dalam kadar yang segera memandangkan
kepada keadaan hari ini kesempitan hidup, kos sara hidup dan pelbagai perkara yang
ditanggung oleh rakyat dan masyarakat di luar bandar ini bebanannya semakin
meningkat daripada sehari ke sehari.

Tuan Yang di-Pertua, ini melambangkan kedudukan pendapatan rakyat yang
masih belum mencapai standard nasional. Kalau saya ambil contoh di negeri
Kelantan, masih berada di tempat pertama dalam kemiskinan mutlak yakni sebanyak
12.4 peratus. Ini bukan sahaja berdasarkan kepada penilaian ekonomi tetapi
perkara-perkara lain jelas menunjukkan bahawasanya negeri Kelantan ini masih
tertinggal agak jauh berbanding dengan negeri-negeri di Pantai Barat. Sedangkan
dalam masa yang sama, kita melihat bahawasanya kepentingan kedudukan negeri
Kelantan dan rakyat negeri Kelantan adalah menjadi suatu perkara yang perlu diberi
perhatian, Tuan Yang di-Pertua.

Oleh sebab itulah saya ingin meminta pihak kerajaan, di dalam usaha menarik
pelabur-pelabur asing masuk ke dalam negara ini supaya melihat juga Kelantan ini
sebagai salah satu tempat dijadikan destinasi pelaburan dengan mengalihkan sedikit
pandangan ke negeri Kelantan supaya dengan cara ini juga kita di Kelantan ini dapat
menyediakan peluang-peluang pekerjaan.

1640

Penghijrahan anak-anak muda belia dari negeri Kelantan ke bandar-bandar
besar di negeri-negeri pantai barat ini jelas begitu ketara. Kalau kita lihat setiap
perayaan Tuan Yang di-Pertua, perayaan seperti Hari Raya, cuti sekolah dan Tahun
Baru Cina maka kesesakan antara Pantai Barat dan Pantai Timur khususnya di
negeri Kelantan ini begitu jelas. Ini menunjukkan bahawasanya penghijrahan,
kekurangan peluang pekerjaan di negeri Kelantan ini begitu ketara dan kita minta

supaya pihak Kerajaan Pusat juga membantu dalam perkara ini.
