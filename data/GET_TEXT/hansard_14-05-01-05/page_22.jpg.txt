DR. 7.3.2022 16

Jadi, sebagaimana yang dipohon tadi tugas untuk menjaga negara kita
dilakukan alhamdulillah oleh semua agensi negara kita yang berkaitan, dipimpin
sudah tentunya oleh Kementerian Luar Negeri kita, Tuan Yang di-Pertua. Terima
kasih— dan Kementerian Pertahanan.

Timbalan Yang di-Pertua [Dato' Mohd Rashid Hasnon]: Ada soalan
tambahan ketiga...

Tuan Haji Ahmad bin Hassan [Papar]: Yang Berhormat Papar.

Timbalan Yang di-Pertua [Dato' Mohd Rashid Hasnon]: Saya jemput Yang
Berhormat Papar.

Tuan Haji Ahmad bin Hassan [Papar]: Terima kasih Tuan Yang di-Pertua.
Saya meneliti jawapan Yang Berhormat Timbalan Menteri tadi. Jadi, kerajaan harus
memandang serius tindakan pencerobohan kapal China Coast Guard ini yang mana
ia boleh disifatkan sebagai satu ancaman ataupun provokasi terhadap kerajaan
Malaysia. Soalan saya ialah berapa banyakkah rundingan-rundingan yang telah
diadakan bersama negara-negara ASEAN dengan negara China untuk menangani
masalah ini?

Kedua, adakah pencerobohan ini berpunca daripada kekurangan aset
pertahanan yang diperlukan oleh Maritim Malaysia ataupun TUDM? Terima kasih.

Timbalan Yang di-Pertua [Dato' Mohd Rashid Hasnon]: Terima kasih
Yang Berhormat Papar. Baik.

Dato’ Haji Kamarudin Jaffar: Terima kasih, Yang Berhormat sahabat saya
Yang Berhormat Papar. Berkaitan dengan aset pertahanan, saya fikir baiklah Yang
Berhormat Timbalan Menteri yang hadir yang hadir memberikan jawapan jika perlu.
Akan tetapi berkaitan dengan rundingan-rundingan, ia berlaku sebagaimana yang
saya sebutkan tadi; bermula pada tahun 2002 lagi dengan Declaration of Conduct
dan keduanya melalui proses seterusnya iaitu Code of Conduct. Rundingan-
rundingan berkaitan dengan memuktamadkan Code of Conduct ini telah pun berlaku
beberapa tahun yang lalu, bermula dengan aktif pada tahun 2017, tergendala oleh
sebab COVID-19 ini tetapi telah bermula kembali beberapa bulan yang lalu dan
seterusnya mesyuarat yang ke-35 yang dipanggil Jawatankuasa Khas Joint Working
Group on the Declaration of Conduct ini akan diadakan pada 8-9 Mac yang akan
datang ini.

Jadi, rundingan dan perbincangan berlaku dengan aktif dan kalau pandemik
ini menjadi endemik, ia mungkin akan berjalan dengan lebih lancar lagi, Tuan Yang
di-Pertua. Terima kasih.

Datuk Seri Mohd Redzuan bin Md Yusof [Alor Gajah]: [Bangun]
