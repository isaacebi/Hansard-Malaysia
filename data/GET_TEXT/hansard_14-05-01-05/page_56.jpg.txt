DR. 7.3.2022 50

di sini bahawa kebajikan dan juga isu keluarga boleh ditolak kepada Kementerian
Perpaduan.

Oleh sebab Kementerian Perpaduan sebagai contoh Menteri Perpaduan kita
yang begitu berpengalaman sebagai exco negeri dan sekarang Menteri Kabinet
mempunyai pengalaman untuk mengendalikan isu-isu perpaduan adalah isu
keluarga. Keluarga adalah juga isu kebajikan dan kebajikan adalah isu perpaduan.
Jadi itulah kemungkinan harapan saya dalam MoU ini, kerajaan boleh lebih peka
untuk mengambil kesempatan untuk membuat beberapa perubahan dan menambah
baik.

Akhir sekali, saya ucap tahniah kepada Tuanku Duli Yang Maha Mulia Yang
Di-Pertuan Agong menyebut tentang pelantikan Malaysia ke majlis hak asasi
manusia. Bagi saya, Tuan Yang di-Pertua. Tiada gunanya kita dalam majlis hak asasi
manusia, kalau laporan SUHAKAM pun, hendak bahas pun punyalah susah. Bagi
saya, Tuan Yang di-Pertua, saya harap MoU 2.0 ini kalau wujudlah kita fokus pada
laporan SUHAKAM ini dibahaskan tiap-tiap tahun dalam isu hak asasi.

Tidak guna kita di mata dunia seolah-olah kita melindungi hak asasi. Akan
tetapi hak asasi rakyat Malaysia kita juga, kita lupa hendak sebut dan juga dengan
itu hendak berlindung. Dengan itu Tuan Yang di-Pertua, saya mengucapkan terima
kasih Pengerang menyokong pada Titah Tuanku. Sebelum saya duduk, saya hendak
sebut di sini, Pengerang jaga Pengerang. Johor jaga Johor. /nsya-Allah, N.38 dan
N.39 dimenangi oleh calon Barisan Nasional. Terima kasih. [Ketawa]

Tuan Yang di-Pertua: Terima kasih Yang Berhormat Pengerang.

Seterusnya Yang Berhormat Ipoh Barat. Silakan, 12 minit Yang Berhormat.

12.28 tgh.

Tuan M. Kulasegaran [Ipoh Barat]: Terima kasih Tuan Yang di-Pertua.
Saya mulakan perkara mengenai gaji minimum yang kali terakhir direview adalah
pada tahun 2020 di mana gaji minimum telah dinaikkan dari RM1,100 ke RM1,200
pada Februari 2020. Akan tetapi mengikut akta berkenaan iaitu akta gaji minimum,
ada perlunya kerajaan mengkaji balik gaji setiap sekurang-kurangnya dua tahun
sekali dan ini sudah melampaui dua tahun. Akan tetapi gaji minimum belum lagi
direview dan saya difahamkan Majlis Perunding Gaji Negara pun telah membuat
beberapa rekomendasi kepada kerajaan, kepada Menteri. Akan tetapi tidak lagi
dibawa ke Kabinet untuk kelulusan.

Saya hendak tanya, apakah sebab ia dilambat-lambatkan. Walhal kalau
Pakatan Harapan menerajui kerajaan sekarang, gaji minimum adalah RM1,400
sepatutnya dan tahun hadapan RM1,500. Kalau negara-negara lain dapat

menaikkan gaji minimum seperti UK, Kanada, Australia dan sebagainya. Hari ini di
