DR. 7.3.2022 124

dalam ucapan ataupun titah baginda itu perkara yang menjadi tumpuan Yang di-
Pertuan Agong adalah memastikan agar negara berperanan menjaga kebajikan dan
kepentingan rakyat dan meletakkan itu sebagai satu keutamaan yang paling penting.

Namun ada kalangan, ada semacam satu kegilaan pilihan raya sekarang ini
oleh pimpinan parti-parti tertentu yang tentunya menjadi komponen kerajaan yang
seolah-olah memanfaatkan undang-undang yang ada itu untuk mencetuskan
keadaan ketidakstabilan di dalam negara seperti mana yang kita lihat sekarang ini di
negeri Johor berlaku pilihan raya dalam keadaan kes Omicron mencecah lebih
daripada 30,0000. Semalam 34,000; hari ini mungkin 30,000 lagi. Rakyat terpaksa
berdepan dengan pilihan raya.

Saya tidak tahu mungkin selepas ini kut-kut ada juga cadangan untuk buat
pillhan raya negeri di tempat yang lain. Justeru, saya ingin mengangkat tema ini
sebagai satu maudhu’ yang paling penting dalam ucapan perbahasan ini dengan
menggesa dan meminta kerajaan terutamanya menteri yang berkaitan untuk melihat
semula undang-undang yang berkaitan dengan pilihan raya ini. Seperti mana Tuan
Yang di-Pertua sedia maklum, dalam Perlembagaan kita tempoh pilihan raya selepas
tiga tahun boleh buat pilihan raya sehingga lima tahun. Justeru, ada ruang yang
boleh digunakan oleh pihak-pihak yang berkepentingan ini untuk mendesak supaya
diadakan pilihan raya. Kita masih tidak lupa lagi tahun lepas sewaktu kes Delta
sedang meningkat, ramai yang masuk ke hospital, ramai yang telah pergi
meninggalkan kita namun ada kalangan yang ingin membuat pilihan raya di negeri
Melaka. Kemudian, dikemukakanlah SOP yang tidak masuk akal iaitu seolah-olah
tidak boleh berkempen walaupun hendak diadakan pilihan raya, Tuan Yang di-
Pertua.

Oleh sebab itu Tuan Yang di-Pertua, saya ingin minta supaya kerajaan
terutamanya menteri yang berkaitan melihat semula peruntukan undang-undang
Perlembagaan Persekutuan ini. Saya ingin minta dan ingin bertanya kepada menteri
supaya biarlah ditetapkan tarikh pilihan raya itu fixed, dengan izin, Tuan Yang di-
Pertua. Tetap lima tahun. Apa pun berlaku, lima tahunlah penggalnya. Tidak perlu
ada pembubaran lebih awal. Sekarang ini Tuan Yang di-Pertua bayangkanlah, setiap
negeri sekarang ini kena buat pilihan raya tidak bersama-sama dengan pilihan raya
umum.

Kalau dahulu kita hanya ada Sarawak, pilihan raya negeri. Kemudian, kita
selaraskan di Sabah. Sekarang di Sabah pun ada pilihan raya negeri yang lain
berbanding dengan pilihan raya umum. Sekarang ini ada Melaka pula yang akan ada
pillhan raya berbeza dengan pilihan raya umum. Di Johor kemungkinan akan ada

pilihan raya negeri yang berbeza dengan pilihan raya umum.
