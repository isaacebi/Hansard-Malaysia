DR. 7.3.2022 21

#1100

Tuan Kesavan a/l Subramaniam [Sungai Siput]: Terima kasih Tuan Yang
di-Pertua mengizinkan Sungai Siput mengemukakan soalan tambahan yang ketiga.
Soalan saya di mana Parlimen Sungai Siput juga terdiri daripada lebih 500 anggota
veteran ATM. Jadi dalam beberapa siri pertemuan dengan mereka ini, mereka
berbangkit pelbagai persoalan termasuk yang telah dibangkitkan oleh Yang
Berhormat Padang Serai dan Yang Berhormat Libaran.

Jadi, soalan yang dikemukakan oleh mereka adalah apakah status Yayasan
Veteran Angkatan Tentera Malaysia dan kementerian manakah yang
bertanggungjawab sama ada Kementerian Pertahanan atau kementerian yang lain?
Berapa banyak kah wang yang terkumpul setakat ini dalam Tabung Yayasan Veteran
Angkatan Tentera Malaysia serta saya juga hendak tanya, adakah kerajaan
menyediakan blueprint menyelesaikan permasalahan-permasalahan veteran
Angkatan Tentera Malaysia khususnya kepada golongan B40 selepas tamat
perkhidmatan mereka. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Sungai Siput. Saya jemput Timbalan Menteri menjawab.

Dato’ Sri Ikmal Hisham bin Abdul Aziz: Terima kasih Yang Berhormat
Sungai Siput. Seorang lagi— oleh sebab isu veteran ini memang kita akui lah
veteran-veteran ini banyak isu veteran, ya. Oleh sebab itu saya kata veteran ini kita
sebagai rakyat Malaysia, mereka sudah banyak berkorban dan berbakti. Kita kena
ambil berat dan cakna kepada mereka. Ini kerana veteran ini berbeza. Akan tetapi
namun harus diingati bahawa dalam semua kementerian, hanya Kementerian
Pertahanan sahaja yang ada Jabatan Veteran.

Okey, mengenai Yayasan Veteran ini di bawah siapa. Memang Yayasan
Veteran ini di bawah MINDEF malah di bawah KSU sendiri, di bawah jabatan.
Kemudian masalah seperti yang kedua tadi yang lompat, lampin, susu dan alat-alat
perubatan ini memang sebenarnya kita bagi berbagai-bagai bantuan seperti lampin,
susu dan alat-alat perubatan juga kita bagi kepada veteran-veteran yang tidak
berkemampuan dan juga kepada veteran yang uzur. Terima kasih.

Timbalan Yang di-Pertua [Dato’ Mohd Rashid Hasnon]: Soalan jawab
lisan seterusnya saya ingin menjemput Yang Berhormat Datuk Seri Panglima Hajah
Azizah binti Datuk Seri Panglima Haji Mohd Dun, Yang Berhormat Beaufort.

7. Datuk Seri Panglima Hajah Azizah binti Datuk Seri Panglima Haji Mohd
Dun [Beaufort] minta Menteri Kanan Kerja Raya menyatakan jumlah projek
pembangunan infrastruktur baru bagi negeri Sabah yang telah diluluskan dan status
pelaksanaannya serta pemantauan projek-projek tersebut.
