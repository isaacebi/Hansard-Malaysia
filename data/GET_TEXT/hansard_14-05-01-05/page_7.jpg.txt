DR. 7.3.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT PERTAMA
Isnin, 7 Mac 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato' Mohd Rashid Hasnon)
mempengerusikan Mesyuarat]

JAWAPAN-JAWAPAN LISAN BAGI PERTANYAAN-PERTANYAAN

Timbalan Yang di-Pertua [Dato' Mohd Rashid Hasnon]: Sekarang, saya
jemput Yang Berhormat Tuan Ahmad Johnie bin Zawawi, Igan.

Tuan Haji Ahmad Johnie bin Zawawi [Igan]: Terima kasih Tuan Yang di-
Pertua, Assalamualaikum warahmatullahi wabarakatuh dan salam sejahtera. Saya
mulakan sesi pertanyaan bagi jawab lisan kita pada pagi ini dengan serangkap
pantun kepada Yang Berhormat Timbalan Menteri.

Orang kampung sudah tahu,
Soalan Igan nombor satu,

Kepada Yang Berhormat Timbalan Menteri yang serba tahu,
Mohon jawapan yang paling jitu.

1. Tuan Ahmad Johnie bin Zawawi [Igan] minta Menteri Kanan Kerja Raya
menyatakan status terkini mengenai Fasa 2 Projek Pan Borneo Sarawak yang telah
dibatalkan Kerajaan Pakatan Harapan sebelum ini. Ini susulan pengumuman YAB
Perdana Menteri semasa melawat Serian, Sarawak pada Disember 2021 bahawa
projek berkenaan akan diteruskan. Apakah perkembangan terkini susulan
pengumuman Perdana Menteri.

Timbalan Menteri Kerja Raya [Datuk Arthur Joseph Kurup]: Selamat pagi
dan salam sejahtera. Terima kasih Tuan Yang di-Pertua. Saya mohon izin untuk
menjawab soalan ini bersekali dengan soalan-soalan yang berikut kerana ia
menyentuh isu yang sama iaitu berkenaan dengan pelaksanaan Projek Lebuhraya
Pan Borneo Sarawak iaitu daripada Yang Berhormat Igan yang dijadualkan pada 10
Mac 2022 dan Yang Berhormat Sarikei yang dijadualkan pada 22 Mac 2022.

Untuk makluman Ahli Yang Berhormat, daripada keseluruhan Fasa 1 Projek
Lebuhraya Pan Borneo Sarawak sepanjang 786 kilometer, status pelaksanaan
sehingga Januari 2022 adalah 78 peratus siap. Beberapa pakej dan seksyen telah

dibuka untuk pengguna jalan raya seperti berikut:
