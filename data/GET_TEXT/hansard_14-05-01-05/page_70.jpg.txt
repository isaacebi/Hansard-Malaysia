DR. 7.3.2022 64

Maknanya ini duit rakyatlah. Mungkin apa yang dimaksudkan oleh Yang
Berhormat Pekan ialah oleh sebab kerajaan telah berjaya merampas semula
sebahagian wang dan aset 1MDB yang telah dicuri maka gunalah wang dan aset itu
untuk membayar balik hutang 1MDB. Antara aset yang berjaya dirampas semula
ialah sebuah kapal layar mewah bernilai USD130 juta, sebuah jet peribadi
bombardier bernilai USD35 juta dan aset-aset mewah milik anak tiri Yang Berhormat
Pekan iaitu sebuah town house bernilai GBP23.2 juta di London, sebuah rumah
mewah bernilai USD17.5 juta di Beverly Hills dan sebuah kondominium mewah
bernilai USD35.5 juta di New York.

Kesemua aset ini tentunya dibeli bukan untuk tujuan pelaburan yang
menguntungkan 1MDB tetapi sebaliknya dikeroyok oleh orang-orang yang rapat
dengan Yang Berhormat Pekan menggunakan sebahagian wang berjumlah USD4.5
bilion yang dicuri daripada 1MDB. Nasib baiklah Barisan Nasional kalah dalam PRU
yang ke-14, maaf Tuan Yang di-Pertua dan Najib tidak lagi ataupun Yang Berhormat
Pekan tidak lagi menjadi Perdana Menteri.

Maka, kerajaan telah menubuhkan sebuah pasukan petugas khas untuk
merampas semula wang dan aset 1MDB yang dicuri. Semasa saya menjadi Perdana
Menteri, saya telah pun mengarahkan pasukan petugas khas ini untuk menjejak dan
mendapatkan kembali wang dan aset 1MDB yang disorok di negara-negara asing.
Saya difahamkan setakat ini lebih RM20 bilion wang dan aset 1MDB telah berjaya
dirampas semula oleh kerajaan terdahulu dan dimasukkan ke dalam Akaun Amanah
mendapatkan kembali aset yang akan digunakan untuk membayar sebahagian
hutang 1MDB.

Bayangkan jika Yang Berhormat Pekan masih lagi Perdana Menteri? Saya
tidak fikir dia akan menubuhkan sebuah pasukan petugas khas untuk mencari wang
dan aset 1MDB yang hilang kerana yang menghilangkan wang dan aset itu pun dia.
Jadi, benarlah Yang Berhormat Pekan ini seorang yang cerdik, cerdik berbohong.

Seperti yang sudah banyak kali saya jelaskan dan tegaskan, kerosakan akan
melanda negara jika integriti tidak dijadikan pegangan pemimpin yang mentadbir
kerajaan apa lagi yang kesnya terkenal seantero dunia dengan izin, ‘The Biggest
Scandal of The Century’ yang melibatkan rantaian penyangak kewangan global atau
The Plundering Idiot yang mencetuskan national embarrassment.

Tuan Yang di-Pertua, kita semua sedar pada tahun 2020, ekonomi negara
telah menguncup pada kadar 5.6 peratus dan berkembang semula pada kadar 3.1
peratus pada tahun 2021. Ini bermakna ekonomi kita dari segi jumlah pengeluaran
atau total input belum lagi pulih sepenuhnya ke tahap seperti pada tahun 2019. Hasil
daripada usaha-usaha yang dimulakan oleh Kerajaan Perikatan Nasional untuk

menangani COVID-19, bermula dengan kejayaan program vaksinasi diikuti bantuan-
