DR. 23.3.2022 2

Tuan Yang di-Pertua, bagi negeri Sarawak seramai 286,000 orang kanak-
kanak berumur lima hingga 11 tahun adalah layak untuk mendapatkan suntikan
COVID-19. Sehingga 21 Mac 2022, seramai 104,000 orang atau 36.3 peratus
daripada 286,000 orang kanak-kanak berumur lima hingga 11 tahun telah mendaftar
untuk mendapatkan vaksin COVID-19 di Sarawak.

Walau bagaimanapun, pelaksanaan pemberian vaksin COVID-19 tidak
bergantung kepada jumlah pendaftaran dan pemberian janji temu melalui
MySejahtera sahaja. Janji temu turut diberikan oleh pihak sekolah bagi memastikan
semua mereka yang tidak berdaftar atau tidak mempunyai aplikasi MySejahtera juga
diberikan vaksinasi selepas mendapat kebenaran daripada ibu atau bapa atau
penjaga kanak-kanak tersebut.

Sehingga 22 Mac 2022, seramai 198,095 orang kanak-kanak atau 69.3
peratus telah menerima dos pertama vaksin COVID-19. Pemberian vaksin di
Sarawak telah bermula pada 3 Februari 2022 yang dijalankan di sekolah, klinik
kesihatan dan juga hospital termasuk fasiliti swasta. Sekian, terima kasih.

Tuan Haji Ahmad Johnie bin Zawawi [Igan]: Terima kasih Tuan Yang di-
Pertua, terima kasih Yang Berhormat Timbalan Menteri atas jawapan yang telah
diberikan. Soalan tambahan saya Yang Berhormat Timbalan Menteri, sejauh
manakah atau bagaimana pula dengan pelaksanaan program vaksinasi PICKids ini
tanpa temu janji, walk-in dengan izin yang difahamkan mula dilaksanakan di Sarawak
sejak 5 Mac yang lalu.

Apakah ia sudah atau akan diperluaskan di kesemua PPV termasuk di luar
bandar dan kawasan pesisir Sarawak melalui PPV jangkau luar ataupun dengan izin
outreach bagi memastikan anak-anak di luar bandar mendapat akses lebih mudah
kepada vaksin COVID-19.

Apakah usaha pihak kementerian dalam menangani persepsi kesangsian dan
keraguan ibu bapa untuk membawa anak-anak mereka mendapatkan vaksin susulan
kebimbangan akan kesan sampingan ke atas anak-anak mereka? Terima kasih Tuan
Yang di-Pertua, terima kasih Yang Berhormat Timbalan Menteri.

Dato’ Dr. Haji Noor Azmi bin Ghazali: Terima kasih Tuan Yang di-Pertua.
Terima kasih Yang Berhormat Igan. Pertamanya saya hendak nyatakan di sini
bahawa negeri Sarawak ini telah mencapai tahap yang paling tinggi dalam negeri
yang menjalankan vaksinasi PICKids ini sehingga 69.3 peratus pada ketika ini iaitu
hampir 70 peratus. Sedangkan yang lain jauh ketinggalan di bawah 50 peratus.

Jadi, kaedah yang sangat digunakan di sana ialah kaedah mereka pergi ke
sekolah-sekolah. Jadi, bermakna walaupun kadar pendaftarannya agak rendah tadi

kita dengar 36.3 peratus dan kebanyakannya terutama di pedalaman dengan faktor
