DR. 23.3.2022 12

4. Tuan William Leong Jee Keen [Selayang] minta Menteri Belia dan Sukan
menyatakan:-

(a) mengapa 144 atlet digugurkan oleh kerana potongan
belanjawan, keputusan untuk memotong elaun atlet; dan

(b) apakah kriteria untuk mengenal pasti atlet yang berpotensi
terbaik untuk memenangi pingat' (athletes with the best
potential to win medals).

Menteri Belia dan Sukan [Dato’ Seri Ahmad Faizal bin Azumu]: Terima
kasih Tuan Yang di-Pertua. Assalamualaikum warahmatullahi wabarakatuh dan
salam sejahtera. Untuk makluman Dewan yang mulia, saya ingin menjelaskan
bahawa apabila atlet-atlet dalam program MSN tidak diberikan kontrak yang baharu,
ia adalah merupakan satu kelaziman dalam proses penilaian serta pengurusan atlet
dan dilaksanakan bukan sahaja di Malaysia, tetapi di mana juga.

Penilaian bagi tawaran kontrak baharu atlet dibuat berdasarkan kepada
prestasi semasa atlet menerusi kriteria pemilihan atlet yang ketat dan dibincangkan
secara bersama menerusi Mesyuarat Jawatankuasa Kerja ataupun JKK yang
membabitkan penglibatan Persatuan Sukan Kebangsaan (PSK), Majlis Olimpik
Malaysia, Majlis Paralimpik Malaysia, Kementerian Pendidikan Malaysia serta
agensi-agensi yang berkaitan. Suka saya ingatkan bahawa Kementerian Belia dan
Sukan melalui Majlis Sukan Negara tidak bertindak sendirian dan mendapat
perakuan daripada PSK sebelum membuat apa jua keputusan.

Untuk makluman Yang Berhormat Selayang, penyusunan semula program
persediaan atlet bagi tahun 2022 dilakukan berikutan suntikan dana bagi Program
Podium sebanyak RM60 juta setahun iaitu RM240 juta bagi tempoh empat tahun. Ini
akan menunjukkan peningkatan bilangan atlet daripada 321 atlet kepada 776 atlet
iaitu peningkatan sebanyak 142 peratus. Bagi sukan yang tidak disenaraikan di
bawah program MSN dan penyertaan tertumpu kepada sukan SEA Vietnam sahaja,
mereka ini akan turut diberikan bantuan secara geran. Seramai 154 atlet normal
daripada 11 jenis sukan dan 119 atlet para daripada 11 jenis sukan akan menerima
manfaat tersebut. Satu skim elaun latihan atlet baharu telah diperkenalkan bertujuan
untuk menyelaras semula kadar yang ditetapbkan agar persekitaran yang lebih
kompetitif diwujudkan dalam kalangan atlet.

Bagi menjawab pertanyaan Yang Berhormat berkenaan dengan apakah
kriteria untuk mengenal pasti atlet yang berpotensi memenangi pingat, sukacita
dimaklumkan bahawa kriteria yang diguna pakai oleh KBS ialah seperti berikut:

(i) prestasi yang dipamerkan oleh atlet sejak tahun 2018;
