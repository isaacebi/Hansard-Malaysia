DR. 23.3.2022 40

undang yang zalim. Ada. Kita dengar di beberapa berita social media. Namun, dari
sudut keselamatan negara, dalam konteks ini bagi pihak-pihak yang melakukan
kesalahan-kesalahan keselamatan atau ingin cuba melakukan perbuatan
sedemikian, SOSMA 2012 ini tidak zalim kepada mereka, malah sewajarnya
dikenakan tindakan mengikut SOSMA 2012 demi maslahat umum yang lebih besar.

SOSMA 2012 memberikan perlindungan dan keadilan kepada rakyat
Malaysia kerana dapat digunakan sebagai instrumen untuk menjaga keselamatan
dan ketenteraman negara sekali gus selari dengan tuntutan maqasid syariah iaitu
keperluan menjaga agama, menjaga nyawa, menjaga akal, menjaga keturunan dan
menjaga harta. Dalam konteks menjaga nyawa rakyat Malaysia inilah, hadirnya
kepentingan melaksanakan SOSMA 2012.

Sebagai suatu undang-undang yang digubal khusus bagi menangani
ancaman keselamatan, akta ini mempunyai peruntukan kuasa-kuasa_ khas.
Antaranya di bawah subseksyen 4(5) iaitu orang-orang yang ditangkap dan ditahan
mengikut subseksyen 4(4) itu boleh bagi tujuan siasatan, dilanjutkan penahanannya
untuk tempoh sehingga 28 hari oleh mana-mana pegawai polis yang berpangkat
sekurang-kurangnya penguasa polis. Namun, berdasarkan perbincangan saya
dengan pihak PDRM, sebenarnya tempoh 28 hari itu juga tidak mencukupi kerana
kes-kes yang disiasat merupakan kes-kes yang sangat rumit dan kompleks. Apatah
lagi melibatkan kumpulan-kumpulan pengganas dan jenayah terancang yang
mempunyai rangkaian yang luas dan kumpulan yang besar.

Tuan Yang di-Pertua, semasa akta ini digubal, tempoh masa kuat kuasa
subseksyen 4(5) ini dihadkan kepada lima tahun. Lima tahun ini mewujudkan elemen
semak dan imbang (check and balance) dalam penguatkuasaannya. Walau
bagaimanapun, tempoh kuat kuasa peruntukan subseksyen 4(5) boleh disemak dan
dilanjutkan sebagaimana kehendak yang dinyatakan dalam subseksyen 4(11) akta
melalui suatu ketetapan diluluskan oleh kedua-dua Majlis Parlimen.

Sejak Akta 747 dikuatkuasakan, ini merupakan kali kedua tempoh kuat kuasa
peruntukan subseksyen 4(5) akan dilanjutkan. Insya-Allah, semakan kali pertama ke
atas subseksyen 4(5) dibuat dan diluluskan melalui usul oleh kedua-dua Majlis
Parlimen adalah pada 4 April 2017 di Dewan Rakyat dan pada 27 April 2017 di
Dewan Negara. Tarikh pelanjutan kuat kuasa subseksyen 4(5) untuk kali pertama
bagi tempoh lima tahun adalah mulai 31 Julai 2017 hingga 31 Julai 2022, hanya
tinggal beberapa bulan sahaja lagi.

Peruntukan subseksyen 4(5) akta ini perlu dilanjutkan dan tempoh tahanan
selama 28 hari dikekalkan bagi memberi ruang masa yang cukup kepada pihak polis

bagi melengkapkan siasatan kes-kes kesalahan keselamatan yang bersifat rumit dan
