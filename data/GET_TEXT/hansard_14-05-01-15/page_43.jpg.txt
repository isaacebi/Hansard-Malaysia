DR. 23.3.2022 37

tahun 1960. Perkara 149, Perlembagaan Persekutuan membolehkan kerajaan
menggubal undang-undang bagi menentang perbuatan subversif tindakan yang
memudaratkan ketenteraman awam dan sebagainya. Walaupun undang-undang itu
berlawanan mana-mana peruntukan di bawah Perkara 5 iaitu Kebebasan Diri atau
Perkara 9, Larangan Buang Negeri dan Kebebasan Bergerak atau Perkara 10,
Kebebasan Berhimpun, Bercakap dan Menubuhkan Persatuan dan Perkara 13, Hak
Terhadap Harta.

Ruang untuk menggubal perundangan menentang perbuatan subversif
tindakan yang memudaratkan ketenteraman awam termasuklah dengan nyata dalam
Perkara 149 Perlembagaan Persekutuan. Sesuatu akta boleh digubal apabila
tindakan telah diambil atau diancam oleh mana-mana besar kumpulan orang sama
ada di dalam ataupun di luar Persekutuan.

(i) untuk menyebabkan keganasan terancang terhadap orang

atau harta atau untuk menyebabkan sebilangan besar
warganegara takut akan keganasan itu;

(ii) untuk membangkitkan perasaan tidak setia terhadap Yang di-
Pertuan Agong atau mana-mana kerajaan di dalam
Persekutuan;

(iii) untuk menggalakkan perasaan niat jahat dan permusuhan
antara kaum yang berlainan atau golongan penduduk yang
berlainan yang mungkin menyebabkan keganasan;

(iv) untuk mendapatkan perubahan selain dengan cara yang sah
apa-apa jua yang ditetapkan melalui undang-undang;

(v) yang memudaratkan penyenggaraan atau apa-apa bekalan
atau perkhidmatan kepada orang awam atau mana-mana
golongan orang awam di dalam Persekutuan atau mana-mana
bahagiannya; dan

(vi) Yang memudaratkan ketenteraman awam di dalam
Persekutuan atau mana-mana bahagiannya atau yang
memudaratkan keselamatannya.

Maka, pembentukan apa-apa undang-undang yang bermaksud untuk
memberhentikan atau mencegah tindakan itu adalah sah walaupun peruntukan itu
tidak selaras dengan mana-mana peruntukan Perkara 5, Perkara 9, Perkara 10 atau
Perkara 13. Susulan itu, Parlimen Malaysia di bawah Perkara 149 Perlembagaan
Persekutuan menggubal dan meluluskan SOSMA 2012 dan akta ini mula berkuat
kuasa pada 31 Julai 2012 melalui pewartaan penetapan tarikh permulaan kuat kuasa
SOSMA iaitu [P.U. (B)256/201 2].
