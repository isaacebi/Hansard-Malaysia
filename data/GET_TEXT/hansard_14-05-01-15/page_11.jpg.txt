DR. 23.3.2022 5

2. Tuan Khalid bin Abd Samad [Shah Alam] minta Menteri Perumahan dan
Kerajaan Tempatan menyatakan adakah kementerian akan melaksanakan suatu
data berpusat yang menyeluruh untuk memantau pemilikan rumah dan penyewaan
rumah oleh rakyat berada pada keadaan yang kondusif selaras dengan kos sara
hidup dan pendapatan rakyat

Timbalan Menteri Perumahan dan Kerajaan Tempatan [Dato’ Sri Dr. Haji
Ismail bin Abd Muttalib]: Bismillahi Rahmani Rahim. Assalamualaikum
warahmatullahi wabarakatuh. Salam sejahtera, salam Keluarga Malaysia. Tuan
Yang di-Pertua, terima kasih, Yang Berhormat Shah Alam.

Tuan Yang di-Pertua, untuk makluman Ahli Yang Berhormat, adalah menjadi
matlamat Kementerian Perumahan dan Kerajaan Tempatan (KPKT) untuk
memastikan semua rakyat dapat memiliki rumah sama ada secara dimiliki atau
secara sewaan selaras dengan slogan ‘Satu Keluarga, Satu Rumah’ seperti mana
yang telah diumumkan oleh Yang Amat Berhormat Perdana Menteri semasa
mempengerusikan Mesyuarat Majlis Perumahan Mampu Milik Negara pada Februari
2022.

Justeru, saya mengucapkan terima kasih atas keprihatinan Ahli Yang
Berhormat yang melihat keperluan pewujudan satu pangkalan data bagi memantau
pembekalan dan permintaan perumahan negara untuk memastikan semua golongan
rakyat mempunyai rumah.

Selaras dengan matlamat tersebut, KPKT sedang menjalankan kajian
analisis data raya atau, dengan izin, big data analytic (BDA) perumahan bagi
mendapatkan gambaran sebenar kedudukan dan ketersediaan data berkaitan sektor
perumahan di Malaysia sebelum pembangunan sistem yang berkaitan.

Untuk makluman Ahli Yang Berhormat, kajian ini telah dimulakan pada
Februari 2021. Kajian ini juga bertujuan untuk membantu mengatasi hartanah siap
yang tidak terjual dan seterusnya berupaya untuk mengetahui kedudukan pasaran
perumahan hartanah yang lebih jelas dan tepat demi pembangunan sektor hartanah
yang lestari dan efisien. Kajian ini turut dijadikan input bagi pembangunan platform
pusat pengumpulan data hartanah yang meliputi permintaan dan penawaran. la juga
akan membantu pihak kerajaan dalam membuat keputusan di peringkat Persekutuan
dan kerajaan negeri dalam penyediaan dasar dan perancangan perumahan negara
yang lebih komprehensif.

Tuan Yang di-Pertua dan Ahli-ahli Yang Berhormat, penemuan awal kajian
menunjukkan bahawa data perumahan yang berkaitan dengan bekalan dan
permintaan (supply and demand), dengan izin, berada di pelbagai agensi dan
jabatan-jabatan negeri. Sehubungan itu, terdapat keperluan untuk mewujudkan

pusat repositori data untuk membolehkan pemain utama dalam industri perumahan
