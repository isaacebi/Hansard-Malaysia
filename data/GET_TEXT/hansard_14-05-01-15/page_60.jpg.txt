DR. 23.3.2022 54

Tapas kain di karbon kaca,
Kain perca diguna jua,
Lafaz Bismillah pembuka bicara,
Terima kasih kepada Yang di-Pertua.

Menyiut bubuk di muara kuala,

Badan berlumir si anak ama,

Dari duduk tersungkur tiada bersuara,

Baik kita ini berjuang bersama.

Trauma, ketakutan dan kegusaran masih lagi menghantui penduduk di Sabah
sejak kejadian pencerobohan pengganas Sulu pada tahun 2013. Lihatlah keadaan
di Pantai Timur Sabah hari ini. Sudah hampir 10 tahun pelaksanaan perintah
berkurung melibatkan perairan di tujuh buah daerah dalam Zon Selamat Timur
Sabah (ESSZONE). Sampai bilakah ia akan berakhir? Kasihan kepada mereka yang
terbabit, susah untuk mencari makan.

Mengimbau semula peristiwa Lahad Datu 2013 yang meninggalkan sejarah
hitam buat Malaysia, seramai 146 orang individu ditahan termasuk 110 orang disiasat
di bawah Akta Kesalahan Keselamatan (Langkah-langkah Khas) 2012 (SOSMA)
kerana terlibat dengan pengganas Sulu.

Tahun 2016, seramai 22 orang lelaki ditahan di bawah SOSMA dalam operasi
khas Ops Gasak di Lahad Datu dan Ranau yang mana mereka ini dipercayai
mempunyai kaitan dengan Tentera Diraja Kesultanan Sulu. Lima tahun selepas itu,
terdapat pula laporan yang mendakwa tentera Sulu merancang untuk menyerang
Sabah yang tular di media sosial, telah menggusarkan penduduk tempatan khasnya
di kawasan keselamatan Pantai Timur Sabah iaitu ESSZONE. Dua bulan selepas
itu, kita dikejutkan dengan keputusan yang dikeluarkan oleh penimbang tara Gonzalo
Stampa yang mengarahkan Kerajaan Malaysia membayar sebanyak RM63 bilion
kepada waris Kesultanan Sulu.

Tuan Yang di-Pertua, sampai bilakah Sabah perlu hidup dalam ketakutan?
Ancaman demi ancaman, ugutan demi ugutan dan sampai bilakah ini akan berakhir?
Tuan Yang di-Pertua, adakah kerajaan sedar bahawa kami bukan sahaja diancam
dari luar bagaikan bom jangka, kami dikelilingi dengan begitu ramai warga-warga
asing tanpa izin yang tidak mempunyai dokumen-dokumen yang sah dan boleh
mencetuskan huru-hara pada bila-bila masa sahaja. Telah hampir 40 tahun kami
dibiarkan dalam keadaan begini.

Tuan Yang di-Pertua, sudahlah hasil bumi kami disedut, dikaut berpuluh-
puluh tahun lamanya, di manakah tanggungjawab kamu untuk memastikan
keselamatan kami sentiasa dijaga dan dibela? Selain daripada infrastruktur dan
pendidikan yang jauh ketinggalan, keselamatan di Sabah juga mengalami nasib yang

sama. Lihatlah aset-aset keselamatan, kami masih jauh ketinggalan.
