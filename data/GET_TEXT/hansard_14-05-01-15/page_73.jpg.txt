DR. 23.3.2022 67

berdiri bersama dengan rakyat Malaysia yang mahu hidup dalam satu suasana yang
selamat, makmur dan aman.

Namun, akta ini lahir setahun sebelum PRU13 pada tahun 2013 sekali gus
menjadi satu ugutan dan ancaman kepada wakil rakyat, para aktivis dan warga
marhaen. Saya mahukan semua penjenayah sama ada penjenayah kolar putih,
kolar biru tidak kira status sosial, jawatan, etnik, jantina dan agama agar diambil
tindakan undang-undang seperti semua warga marhaen yang lain, without fear or
favour, dengan izin. Cari bukti, siasat, dakwa dan sabit. Saya sokong. Akan tetapi,
bukan sebaliknya. Tangkap, cari bukti dan cari bukti dan cari bukti sehingga kiamat.

Undang-undang yang sedia ada wujud hari ini di Malaysia cukup untuk
menyiasat, mendakwa dan menyabit mana-mana pesalah menggunakan prinsip
kedaulatan undang-undang untuk menegakkan kebenaran, keadilan, demokrasi,
ketelusan dan akauntabiliti. Jika perlu, undang-undang yang perlu pindaan boleh
dibawa untuk musyawarah Jawatankuasa Pilihan Khas Parlimen dan juga Bahagian
Hal Ehwal Undang-undang agar prinsip keadilan, dengan izin, innocent until proven
guilty menjadi tunjang mesyuarat ini.

Akta SOSMA ini bertindih dengan bidang kuasa undang-undang lain yang
telah wujud sekian lama. Maka mengapa perlu ada undang-undang draconian ini?
Latar belakang SOSMA termasuklah tahanan tanpa bicara, konsep tangkap dahulu
dan cari bukti kemudian, dan tahanan tidak dibenarkan untuk dijamin.

Pada tahun 2018, Mohd Zulkifli telah menghantar RM200 kepada seorang
kenalan lama yang dalam serba kekurangan melalui perbankan dalam talian. Beliau
ditahan di bawah SOSMA atas tuduhan menyalurkan dana untuk tujuan keganasan.
Dalam tempoh 23 hari disiasat oleh polis Cawangan Khas, beliau diberitahu bahawa
kenalan beliau telah diwartakan sebagai pengganas. Maka beliau dituduh
menyalurkan dana untuk tujuan keganasan walaupun beliau tetap di atas pendirian
tidak terlibat dengan aktiviti keganasan.

Maria Chin Abdullah, aktivis Bersih untuk menuntut pilihan raya bersih, telus
dan adil, seorang NGO, telah ditahan pada November 2016 di bawah Akta SOSMA.
Selama sembilan hari di bawah solitary confinement— maaf, selama 11 hari.
Seorang patriot yang mahukan sistem pilihan raya yang mengikut piawaian
antarabangsa telah menjadi mangsa kerakusan dan kezaliman kerajaan pada masa
itu sebagai satu ugutan dan ancaman. Inilah reaksi dan tindakan kerajaan terhadap
suara-suara yang menentang kerajaan.

Pada tahun 2019, dua orang termasuk dua ADUN DAP ditahan di bawah
SOSMA atas tuduhan penglibatan dalam LTTE yang sudah pun defunct.
