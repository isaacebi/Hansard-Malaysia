DR. 23.3.2022 41

kompleks. Tambahan pula, siasatan kes-kes yang melibatkan kesalahan
keselamatan terutamanya jenayah keganasan dan jenayah terancang adalah rumit
dan kompleks serta memerlukan masa untuk dilengkapkan, terutamanya bagi
mendapatkan keterangan daripada orang yang ditahan semasa pengumpulan bukti-
bukti berkaitan bagi tujuan pendakwaan termasuklah pengesanan rakan-rakan
sejenayah yang masih bebas.

Proses siasatan di bawah Akta 747 ini memerlukan lebih ketelitian bagi
membuktikan wujudnya kes terhadap orang yang dituduh itu. Walau bagaimanapun
secara realitinya, pihak polis mempunyai 28 hari untuk melakukan penyiasatan,
namun seperti yang saya katakan tadi, tersiratnya pihak polis hanya mempunyi 21
hari sahaja untuk membuat penyiasatan. Hal ini adalah kerana tujuh hari sebelum
tamat tempoh 28 hari tersebut, pihak polis perlu menyerahkan kertas siasatan yang
telah lengkap kepada Jabatan Peguam Negara untuk arahan selanjutnya,

Sekiranya berdasarkan penilaian oleh Jabatan Peguam Negara terdapat
bukti-bukti yang menyokong penglibatan seseorang yang ditangkap dengan
kesalahan yang disabitkan ke atasnya, maka tindakan pendakwaan di mahkamah
akan dibuat. Dalam tempoh siasatan tersebut juga, pihak polis perlu mengkaji segala
maklumat hasil siasatan mahupun mendapatkan maklumat daripada agensi-agensi
penguat kuasa yang lain seperti Bank Negara, Jabatan Imigresen Malaysia, dan
Suruhanjaya Komunikasi dan Multimedia Malaysia. Tempoh ini amat kritikal yang
mana agensi yang dirujuk tersebut perlu membekalkan maklumat yang diperlukan
oleh pihak polis dalam tempoh yang ditetapkan iaitu sebelum tamatnya 21 hari
siasatan.

Tambahan pula, tangkapan yang melibatkan kesalahan terrorism, dengan
izin Tuan Yang di-Pertua, kerja-kerja penyiasatan menjadi lebih rumit berikutan
golongan ini mempunyai ideologi yang tersendiri. Selain itu, terdapat juga kes
kesalahan keganasan yang bersifat rentas sempadan. la memerlukan bantuan
bersama dalam perkara jenayah dari negara luar bagi tujuan pengumpulan
keterangan yang ada di luar negara. Permohonan bantuan bersama ini memerlukan
masa yang lama.

Tuan Yang di-Pertua, tanpa subseksyen 4(5) ini dilanjutkan dan jumlah
tahanan 28 hari tidak dikekalkan, kualiti siasatan polis dikhuatiri akan terjejas kerana
ia dibuat secara tergesa-gesa iaitu selama 24 jam sahaja untuk menjalankan
siasatan, menyediakan kertas siasatan, melengkapkan kertas siasatan dan
seterusnya mengemukakannya kepada timbalan pendakwa raya untuk arahan

selanjutnya.
