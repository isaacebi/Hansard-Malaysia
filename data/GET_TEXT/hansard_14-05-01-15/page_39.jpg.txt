DR. 23.3.2022 33

bermula 1 April. Manakala bagi pengembara yang tiba menerusi pintu masuk darat,
suatu pengumuman mengenainya akan dibuat dalam masa yang terdekat.

Berkenaan SOP baharu pula, salah satu komponen utama di bawah fasa
peralihan ke endemik adalah dengan memperkenalkan satu SOP yang disokong
oleh sembilan garis panduan. SOP dan garis panduan ini akan diumumkan oleh MKN
tidak lama lagi. Bagi memastikan Malaysia sentiasa bersedia menghadapi kehadiran
varian baharu, kerajaan akan terus memperkasakan pelaksanaan ujian penjujukan
genom, whole genome sequencing (WGS) menerusi konsortium KKM, MOSTI dan
KPT serta melaksanakan penyumberluaran WGS kepada makmal-makmal swasta.

Selain itu, Kementerian Kesihatan juga akan memastikan kesiapsiagaan
sistem kesihatan ditingkatkan dengan usaha sama dengan fasiliti kesihatan swasta
dalam pengurusan kes COVID. Kedua, membangunkan dengan izin, COVID-19
Clinical Care Pathway bagi tujuan memperkenalkan ubat antiviral terkini yang akan
diberikan kepada pesakit yang berisiko tinggi. Ketiganya, memastikan akses
kecemasan dan darurat tersedia seperti menyediakan jumlah ambulans yang
mencukupi dan tiba pada waktu yang ditetapkan melalui sistem pengurusan
berpusat. Terima kasih Tuan Yang di-Pertua.

Tuan Syed Saddiq bin Syed Abdul Rahman [Muar]: Terima kasih Yang
Berhormat Timbalan Menteri. Soalan tambahan saya, apakah hujah yang
berdasarkan sains dan data untuk kerajaan melambatkan dan menangguhkan
pembukaan sempadan daripada 1 Mac ke 1 April khususnya apabila Pengerusi
Majlis Pemulihan Negara dan wakil-wakil MPN itu dianggotai oleh wakil Kabinet juga,
telah membuat keputusan pada 1 Mac. Keputusan yang sangat baik dan pada masa
yang sama tidak ada perbezaan rate of infectivity daripada jumlah kes dan kes
kematian apabila tiba masa satu bulan tersebut. Ini kerana ramai di luar sana berkata
ia ditangguhkan hanya untuk menghalang ratusan ribu anak Johor untuk balik
mengundi. Apa hujah yang berdasarkan kepada sains dan data untuk
menangguhkan pembukaan sempadan Johor dan Singapura? Terima kasih.

Dato’ Dr. Haji Noor Azmi bin Ghazali: Terima kasih Yang Berhormat Muar.
Keputusan penangguhan itu lebih kurang satu bulan itu berdasarkan beberapa
perkara yang dibawa ke dalam perbincangan mesyuarat sebenarnya, oleh Yang
Berhormat Menteri memandangkan pada ketika itu juga kalau tidak silap saya, pilihan
raya di Johor akan diadakan. Jadi kita bimbang sebab kita akan buat satu keputusan
yang besar. Keputusan untuk membuka sempadan kita ini akan memerlukan
penumpuan dan fokus kepada perkara yang penting ini supaya negara terselamat,

rakyat terselamat.
