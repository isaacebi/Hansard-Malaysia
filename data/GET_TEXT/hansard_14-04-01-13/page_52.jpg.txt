42 DR.05.10.2021

Dato’ Hajah Azizah binti Mohd Dun [Beaufort]: Tuan Yang di-Pertua,
bolehkah saya juga?

Dato’ Seri Mohamed Azmin bin Alli: ...perkara ini akan dibincangkan dengan
kerajaan-kerajaan negeri yang berkaitan, iaitu Pulau Pinang dan Selangor, kerana
pengezonan kawasan-kawasan ini tertakluk kepada bidang kuasa kerajaan negeri.

01240

Insentif-insentif memang sedang dipertimbangkan oleh Kementerian Kewangan
kerana kita mahu industri aeroangkasa ini terus diperkasakan seperti yang saya
sebutkan tadi, bukan sahaja fiscal incentive tetapi beberapa cadangan baharu.

Saya nak bagi contoh, bukan sahaja apa yang telah dibangkitkan dalam buku
RMKe-12. Contoh yang saya hendak bagi di sini, syarikat aeroangkasa Malaysia terus
mendapat perhatian daripada pemain industri aeroangkasa global. Pada 12 Julai 2021,
syarikat Sapura Technics Sdn. Bhd. telah memeterai heads of agreement (HOA)
bersama syarikat dari Turki iaitu Turkish Technic bagi kerjasama strategik untuk operasi
MRO di Lapangan Terbang Senai, Johor Bahru. Sebagai permulaan, kedua-dua syarikat
tersebut akan menumpukan perhatian kepada narrow-body aircraft dan akan beralih
kepada pesawat yang lebih besar pada masa hadapan.

Yang Berhormat Tuaran membangkitkan tentang dasar dan strategi bagi
mempertingkatkan pelaburan langsung asing dalam sektor pembuatan termasuk di
taman perindustrian di Sabah dan Sarawak. Untuk makluman Dewan, Malaysia komited
untuk menarik pelaburan yang berimpak tinggi dan mengekalkan daya saing negara
sebagai lokasi pilihan bagi pelaburan di rantau ini. Malaysia terus merekodkan
pencapaian yang memberangsangkan. Bagi tempoh Januari hingga Jun 2021, sejumlah
RM107.5 bilion pelaburan dalam sektor perkilangan, perkhidmatan dan sektor utama
direkodkan yang dijangka dapat menjana 44,994 peluang pekerjaan.

Pelaburan langsung asing yang diluluskan bagi tempoh Januari hingga Jun
melonjak dengan ketara sebanyak 214.9 peratus kepada RM62.5 bilion berbanding
dengan tempoh yang sama tahun lalu iaitu RM19.8 bilion.

Datuk Seri Panglima Haji Mohd Shafie bin Haji Apdal [Semporna]: Tuan
Yang di-Pertua...

Dato’ Seri Mohamed Azmin bin Ali: Berdasarkan prestasi sehingga Ogos
2021, jumlah pelaburan yang telah diluluskan dalam sektor pembuatan sahaja adalah
sebanyak RM81.9 bilion iaitu peningkatan sebanyak 32.7 peratus berbanding tempoh
yang sama bagi tahun 2020. Nilai pelaburan di Sabah adalah sebanyak RM4.5 bilion,
manakala Sarawak pula merekodkan pelaburan sebanyak RM1.5 bilion.

Datuk Seri Panglima Haji Mohd Shafie bin Haji Apdal [Semporna]: Tuan
Yang di-Pertua, sebenarnya selain daripada itu, saya really mohon dengan Tuan Yang
di-Pertua, kalau boleh dalam— bukan, saya minta pengurusan time. Ini kerana, ini
perkara yang penting, ini masuk RMKe-12. Perkara ini dah tak mahu berulang-ulang.
Daripada segi kedudukan how we industrialize the country, dengan izin. Akan tetapi
persoalan dia, terkadang oleh kerana masa tak mengizinkan, banyak perkara yang
cukup penting untuk ingin kita melihat dan meletakkan negara kita di landasan yang
sepatutnya, industrialize nation or is it trading nation?

Saya tadi sebutkan, RM62 bilion yang kementerian telah luluskan. Daripada
RM62 bilion yang diluluskan ini, berapa daripada itu yang dah on the ground atau yang
telah dilaksanakan. Adakah ini termasuk dalam Rancangan Malaysia Keempat dan— ini
pun belum lagi dilancarkan. Saya difahamkan is not even there yet. Minta kementerian
Yang Berhormat. Banyak persoalan yang telah kita bangkitkan. Kemungkinan masa tak
mencukupi untuk dapat dibahaskan di Dewan yang mulia ini.

Dato’ Seri Mohamed Azmin bin Ali: Saya mohon...

Tuan Yang di-Pertua: Masa dah tamat sebenarnya. Kalau boleh bertulis, Yang
Berhormat.

Dato’ Seri Mohamed Azmin bin Ali: Ya. Sebenarnya kita boleh kemukakan
secara bertulis perincian yang dibangkitkan.
