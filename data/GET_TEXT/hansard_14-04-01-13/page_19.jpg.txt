DR.05.10.2021 9

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri.

Puan Hannah Yeoh [Segambut]: Segambut, soalan tambahan.

Timbalan Yang di-Pertua [Dato' Mohd Rashid Hasnon]: Pertanyaan-
pertanyaan Menteri hanya dua soalan sahaja. Minta maaf Ahli-ahli Yang Berhormat.
Ahli-ahli Yang Berhormat, sekarang tamatlah sesi untuk Waktu Pertanyaan-pertanyaan
Menteri pada hari ini. Terima kasih Ahli-ahli Yang Berhormat.

[Sesi Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Dato’ Haji Mohd Fasiah bin Mohd Fakeh [Sabak Bernam] minta Menteri
Pengajian Tinggi menyatakan setakat manakah tahap kebolehpasaran graduan semasa
pandemik COVID-19 ini dan nyatakan langkah kementerian bagi menyediakan graduan
yang berdaya saing di pasaran pekerjaan termasuk meningkatkan kebolehan insaniah
atau soft skill di kalangan graduan bagi memastikan graduan memenuhi kehendak
industri dan meningkatkan kebolehpasaran graduan semasa dan pasca pandemik
COVID-19.

Menteri Pengajian Tinggi [Datuk Seri Dr. Noraini binti Ahmad]: Terima kasih
Tuan Yang di-Pertua. Saya hendak ucapkan terima kasih juga kepada Yang Berhormat
Sabak Bernam.

Tuan Yang di-Pertua, berdasarkan Kajian Pengesanan Graduan yang
dilaksanakan oleh Kementerian Pengajian Tinggi pada tahun 2020, kadar
kebolehpasaran graduan adalah pada 84.4 peratus menurun sebanyak 1.8 peratus
berbanding tahun 2019 iaitu pada kadar 86.2 peratus. Sebagai usaha untuk
meningkatkan daya saing graduan di pasaran pekerjaan, kementerian telah
melaksanakan beberapa langkah.

Antaranya, yang pertama, melaksanakan program latihan berbentuk reskilling
dan upskilling. Melalui usaha ini graduan universiti awam, IPTS, politeknik serta kolej
komuniti bagi tahun 2019, 2020 dan 2021 yang masih belum bekerja ditawarkan tempat
untuk mengikuti program-program latihan berbentuk reskilling dan upskilling.

Contohnya, inisiatif di bawah PENJANA KPT-CAP. Peserta yang mengikuti
program ini dijamin penempatan pekerjaan, sebaik sahaja mereka menamatkan latihan
sekurang-kurangnya bagi tempoh 12 bulan sekiranya memenuhi kriteria dan syarat yang
telah ditetapbkan. Sehingga 1 Oktober 2021, sejumlah 7,288 orang graduan yang
menerima latihan telah mendapat penempatan pekerjaan atau menjana pendapatan
sendiri.

Kedua, melaksanakan program intervensi kebolehpasaran graduan. Program
intervensi ini memberikan nilai tambah kepada graduan yang dikenal pasti rendah kadar
kebolehpasarannya iaitu CGPA 3.3 ke bawah atau daripada program-program pengajian
yang rendah kadar kebolehpasaran iaitu 50 peratus ke bawah.

Program ini turut menawarkan jaminan pekerjaan kepada peserta sebaik sahaja
mereka menamatkan latihan yang dilaksanakan secara kolaborasi strategik bersama
penyedia perkhidmatan dan agensi-agensi tertentu. Bagi tahun 2020/2021, sejumlah
1,235 orang graduan telah mendapat penempatan pekerjaan melalui program ini.

Ketiga, melaksanakan Structured Internship Programme. SIP merupakan
program penempatan pelajar untuk latihan industri secara berstruktur dan seterusnya
ditawarkan penempatan di industri secara kekal sekiranya layak.

Keempat, menyemak dan menambah baik secara berkala kandungan modul dan
program akademik yang ditawarkan. Di sini kementerian menekankan agar program
pengajian serta kandungan kursus pengajian hendaklah sentiasa disemak secara
berkala oleh institusi pengajian tinggi berkaitan.
