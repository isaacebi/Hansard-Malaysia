76 DR.05.10.2021

Pembukaan semula sekolah ini membolehkan murid yang telah lama renggang dengan
persekitaran persekolahan bersemuka kembali semula ke sekolah. Melalui kerangka
pembukaan sekolah yang komprehensif, KPM komited untuk memastikan sesi
persekolahan ini berjalan dalam keadaan teratur dan selamat.

Tuan Yang di-Pertua, sebelum saya mengulas perkara yang telah dibangkitkan
oleh Ahli-ahli Yang Berhormat, secara ringkas, saya ingin memaklumkan kepada Dewan
yang mulia ini berhubung prestasi pelaksanaan pembangunan KPM sepanjang tempoh
RMKe-11. Secara keseluruhannya, kerajaan telah pun memperuntukkan kepada KPM
sebanyak RM11.308 bilion di bawah peruntukan pembangunan sepanjang RMKe-12.
Daripada segi prestasi perbelanjaan pembangunan, sehingga 31 Disember 2020, KPM
telah membelanjakan RM10.98 bilion iaitu 96.37 peratus daripada keseluruhan siling
yang diperuntukkan sepanjang RMKe-11.

Tuan Yang di-Pertua, seramai 37 orang Ahli-ahli Yang Berhormat telah
menyentuh perkara berkaitan KPM semasa perbahasan RMKe-12 mulai 28 September
2021 hingga 4 Oktober 2021. Saya amat menghargai semua pandangan, teguran serta
cadangan yang telah pun dikemukakan oleh Ahli-ahli Yang Berhormat. Saya mulakan
dengan penjelasan berkaitan infrastruktur pendidikan.

Yang Berhormat Baram, Yang Berhormat Hulu Rajang, Yang Berhormat Igan,
Yang Berhormat Kalabakan, Yang Berhormat Kangar, Yang Berhormat Kota Belud,
Yang Berhormat Kota Samarahan, Yang Berhormat Kulai, Yang Berhormat Libaran,
Yang Berhormat Lubok Antu, Yang Berhormat Papar, Yang Berhormat Parit, Yang
Berhormat Port Dickson dan Yang Berhormat Setiawangsa ada membangkitkan perkara
berkaitan sekolah yang mempunyai bangunan daif. Untuk maklumat Ahli Yang
Berhormat, penetapan projek pembangunan semula atau menaik taraf bangunan
sekolah yang daif adalah berdasarkan analisis score grade impact bagi menentukan
tahap keadaan komponen fizikal ataupun fasiliti bangunan sekolah.

Skor ini mempunyai tujuh tahap skala. Skala satu hingga empat merujuk kepada
keadaan bangunan yang masih berfungsi dan selamat digunakan manakala skala lima
adalah bangunan yang dilaporkan oleh pihak sekolah sebagai tidak selamat dan
memerlukan penyelenggaraan. Skala enam pula merujuk kepada bangunan yang tidak
selamat dengan pengesahan daripada pihak teknikal PPD atau JPN manakala skala
tujuh merujuk kepada bangunan yang tidak selamat dengan pengesahan dari Jabatan
Kerja Raya (JKR).

Keutamaan KPM adalah kepada bangunan yang berada pada skala enam dan
skala tujuh untuk dibaik pulih, dinaik taraf atau dibina bangunan gantian mengikut
keperluan. Sepanjang RMKe-11 dan RMKe-12 (RP1 tahun 2021), sejumlah RM4.397
bilion telah diluluskan untuk menaik taraf dan membangunkan semula 879 buah sekolah
yang mempunyai bangunan daif di seluruh negara.

Ahli Yang Berhormat Baram, Yang Berhormat Hulu Rajang, Yang Berhormat
Igan, Yang Berhormat Kota Samarahan, Yang Berhormat Lubok Antu dan Yang
Berhormat Sibuti turut membangkitkan pelaksanaan projek menaik taraf dan
membangun semula sekolah yang mempunyai bangunan daif di Sarawak. Dalam RMKe-
11 (2016-2020), sebanyak 293 projek menaik taraf dan membangun semula sekolah
yang mempunyai bangunan daif dengan kos berjumlah RM1.765 bilion telah diluluskan
kepada KPM. Manakala dalam RMKe-12 (RP1 tahun 2021), sebanyak 59 projek dengan
kos berjumlah RM402.71 juta telah diluluskan.

Untuk makluman Ahli Yang Berhormat Kota Samarahan, projek penggantian
penuh SMK Muara Tuang dalam peringkat penyediaan dokumen tender dan akan
ditender pada awal tahun 2022. Bagi sekolah lain yang mempunyai bangunan daif
seperti yang dinyatakan oleh Ahli Yang Berhormat, KPM akan meneliti keperluan dan
kesesuaian sebelum dikemukakan untuk pertimbangan agensi pusat.

Bagi Sabah, untuk makluman Ahli Yang Berhormat Kota Belud, Yang Berhormat
Libaran dan Yang Berhormat Papar, sebanyak 239 buah projek telah diluluskan dengan
kos berjumlah RM1.234 bilion dalam RMKe-11. Manakala, dalam RMKe-12, (RP1 tahun
2021), KPM telah diluluskan sebanyak 30 projek dengan kos sebanyak RM500.03 juta.
Untuk makluman Ahli Yang Berhormat Kulai, kos bagi menaik taraf dan membangun
