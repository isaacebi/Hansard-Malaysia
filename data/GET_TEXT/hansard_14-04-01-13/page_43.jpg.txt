DR.05.10.2021 33

Saya telah meneliti usul itu dan saya dapati semua elemen-elemen tersebut
hadir dalam usul tersebut.

Oleh yang demikian, saya membenarkan usul ini untuk dibahaskan dan
dirundingkan mengikut Peraturan Mesyuarat 16(6) usul ini akan dirundingkan pada
petang ini, Selasa, 5 Oktober 2021 di Kamar Khas. Saya akan benarkan pihak
pencadang berunding selama 30 minit dan dijawab oleh pihak kerajaan selama 30 minit.
Terima kasih.

Tuan Haji Akmal Nasrullah bin Mohd Nasir [Johor Bahru]: Tuan Yang di-
Pertua, sedikit sahaja. Johor Bahru ingin berbahas bersama dengan Yang Berhormat
Bandar Kuching.

Tuan Yang di-Pertua: Sila. Bincang dengan Yang Berhormat Bandar Kuching
akan masa itu.

USUL
RANCANGAN MALAYSIA KEDUA BELAS (2021-2025)

Aturan Urusan Mesyuarat dibacakan bagi menyambung semula perbahasan
yang ditangguhkan atas masalah:

"(a) Bahawa Dewan ini,

Menyedari akan cabaran untuk memulih serta menjana semula
ekonomi negara bagi mencapai pertumbuhan yang mampan,
dengan mengambil kira landskap sosioekonomi pasca COVID-
19 dan pencapaian Rancangan Malaysia Kesebelas, 2016-
2020;

Merestui usaha Kerajaan untuk merancang dan melaksanakan
agenda pembangunan negara yang mampan selaras dengan
semangat Keluarga Malaysia, aspirasi Wawasan Kemakmuran
Bersama 2030 dan Agenda Pembangunan Mampan 2030; dan

Meluluskan Rancangan Malaysia Kedua Belas bagi tempoh
2021 hingga 2025 yang menetapkan hala tuju strategik bagi
mencapai objektif “Malaysia Makmur, Inklusif, Mampan” dengan
memberi tumpuan kepada usaha untuk merancakkan kembali
pertumbuhan ekonomi, memastikan kemakmuran negara dapat
diagihkan secara lebih adil dan saksama serta mengekalkan
kelestarian alam sekitar, menurut Kertas Perintah CMD. 1
Tahun 2021.

(b) Bahawa dalam meluluskan Rancangan Malaysia Kedua Belas,
Dewan yang mulia ini menyeru seluruh rakyat Malaysia supaya
berusaha dengan sepenuh komitmen dan iltizam yang jitu untuk
membangunkan negara secara mampan bagi membolehkan
setiap ahli Keluarga Malaysia tanpa mengira agama, bangsa
dan kaum menikmati taraf hidup yang wajar.” [4 Oktober 2021]

Tuan Lim Guan Eng [Bagan]: Point of Order 36(12).
Tuan Yang di-Pertua: 36?

Tuan Lim Guan Eng [Bagan]: Peraturan 36(12). Tuan Yang di-Pertua, pada 30
September, Yang Berhormat Menteri Pengangkutan telah mencabar saya untuk
mengadakan satu perbahasan berkaitan dengan Dasar Kabotaj yang menyebabkan
