DR.05.10.2021 1

MALAYSIA
DEWAN RAKYAT
PARLIMEN KEEMPAT BELAS

PENGGAL KEEMPAT
MESYUARAT PERTAMA
Selasa, 5 Oktober 2021

Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Wong Hon Wai [Bukit Bendera] minta Perdana Menteri menyatakan
keadaan sekuriti tenaga (energy security) di Malaysia pada kala berlakunya krisis tenaga
global dan apakah hala tuju untuk meningkatkan sekuriti tenaga negara kita.

Menteri di Jabatan Perdana Menteri (Ekonomi) [Dato’ Sri Mustapa bin
Mohamed]: Assalamualaikum warahmatullahi wabarakatuh, salam sejahtera. Tuan
Yang di-Pertua, akhir-akhir ini media telah melaporkan krisis tenaga yang berlaku di
beberapa buah negara termasuk negara China, Eropah dan India. Alhamdulillah pada
masa ini Malaysia tidak menghadapi masalah berkaitan bekalan tenaga seperti berlaku di
negara-negara tersebut.

Krisis yang berlaku di China, Eropah dan India antara lain disebabkan oleh
peningkatan permintaan ke atas gas asli bagi menghadapi musim sejuk dan kenaikan
mendadak harga gas asli serta arang batu. Sebagai contoh, harga arang batu yang pada
awal tahun ini di sekitar USD80 satu tan, sekarang sudah mencecah kira-kira USD200
satu tan, khususnya pada bulan Oktober.

Berdasarkan definisi Agensi Tenaga Antarabangsa (International Energy
Agency), sekuriti tenaga bermaksud ketersediaan bekalan tenaga tanpa gangguan pada
harga yang berpatutan. Sekuriti tenaga mempunyai banyak aspek. Ini termasuklah
keselamatan bekalan tenaga jangka panjang untuk menyediakan tenaga selaras dengan
perkembangan ekonomi dan kelestarian alam sekitar. Manakala sekuriti tenaga bagi
jangka masa pendek merujuk kepada kemampuan sistem tenaga untuk segera bertindak
balas terhadap perubahan mendadak dalam keseimbangan penawaran dan permintaan
ataupun balance antara supply and demand.

Tuan Yang di-Pertua, sekuriti tenaga amat penting bagi sesebuah negara. Oleh
itu kerajaan melalui Unit Perancang Ekonomi, Jabatan Perdana Menteri, Kementerian
Tenaga dan Sumber Asli (KETSA) dan agensi seperti Petronas, Suruhanjaya Tenaga
dan Tenaga Nasional Berhad sentiasa melaksanakan langkah-langkah yang bersesuaian
bagi memastikan sekuriti tenaga negara adalah terjamin pada setiap masa.

Untuk makluman Yang Berhormat, jumlah bekalan tenaga di Malaysia
disumbangkan oleh sumber berikut:

Peratus Bekalan Tenaga
41 Gas asli
25.8 Minyak mentah
22.3 Arang batu

