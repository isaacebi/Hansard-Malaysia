124 DR.05.10.2021

cadangan tersebut ialah pembinaan TAPS di Machang dan Tok Uban yang dalam
proses penelitian terhadap kajian-kajian tersebut. Kita jangka bahawa kedua-dua ini ia
akan menjadi penyelesaian masalah besar yang berlaku bekalan air di negeri Kelantan.

Tuan Sanisvara Nethaji Rayer a/l Rajaji [Jelutong]: Menteri, berkenaan RTB
Sungai Pinang. Saya telah membangkitkan, saya cuma...

Dato’ Sri Tuan Ibrahim bin Tuan Man: Ya, ada dalam jawapan.
Tuan Sanisvara Nethaji Rayer a/l Rajaji [Jelutong]: Terima kasih.

Dato’ Sri Tuan Ibrahim bin Tuan Man: Yang Berhormat Tumpat? Yang
Berhormat Tumpat juga membangkitkan berhubung pelaksanaan projek pembetungan
negeri Kelantan. Mulai 1 Januari 2021, perkhidmatan pembetungan awam di negeri
Kelantan telah pun diambil alih Indah Water Konsortium (IWK) bagi menambah baik
tahap perkhidmatan pembetungan di negeri Kelantan. Dalam pada itu, Kementerian
Alam Sekitar dan Air telah pun mengemukakan permohonan di bawah Rolling Plan
Kedua Tahun 2022 Rancangan Malaysia Ke-12 bagi projek pembinaan loji rawatan
kumbahan serantau dan rangkaian paip pembetungan di Tunjung, Kelantan.

Loji rawatan kumbahan serantau berkapasiti 140,000 penduduk setara dan
rangkaian paip pembetungan sepanjang 40 kilometer sekiranya diluluskan, projek ini
dijangka bermula pada suku ketiga tahun 2022 dan dijangka siap pada tahun 2026 iaitu
projek kumbahan serantau bagi Tunjung.

Yang Berhormat Libaran memohon kerajaan untuk memberikan tumpuan...

Dato’ Haji Che Abdullah bin Mat Nawi [Tumpat]: Tuan Yang di-Pertua,
sebelum pergi ke Yang Berhormat Libaran. Tumpat. Berkaitan dengan bekalan air
Kelantan tadi, saya mengucapkan terima kasih kepada Yang Berhormat Menteri yang
memberikan jawapan yang cukup meyakinkan dan kita mengharapkan rakyat Kelantan
dapat menikmati ataupun dapat menyelesaikan masalah air di Kelantan, khusus kepada
berkaitan cadangan pelaksanaan kajian untuk pembinaan TAPS tadi, pembinaan
takungan air pinggiran sungai.

Jadi soalan saya, sejauh manakah cadangan TAPS ini mampu_ untuk
memastikan rakyat Kelantan mendapat akses kepada bekalan air bersih dan berkualiti.
Apabila disebut perancangan tadi, soalan saya bilakah jangka masa yang diambil untuk
pelaksanaan TAPS ini kerana rakyat Kelantan benar-benar mengharapkan isu ini dapat
diselesaikan dengan segera. Terima kasih.

Dato’ Sri Tuan Ibrahim bin Tuan Man: Yang Berhormat Tumpat, bahawa
dalam di samping kajian terhadap pembinaan dua TAPS yang saya sebutkan tadi,
sebenarnya ada beberapa loji yang dalam proses pembinaan yang dijangka siap pada
hujung tahun ini. Saya fikir bahawa kedua-dua loji tersebut sebenarnya mampu
menyelesaikan masalah yang sedang berlaku.

Untuk makluman, loji TAPS Machang dia boleh membekalkan 500 juta liter
sehari air. Masalah kita yang utama ialah terdapat hampir 11 loji di Kelantan yang tidak
sampai kapasiti pembinaan. Dengan kata lain bahawa punca atau bekalan air tidak
mencukupi. TAPS ini dijangka dapat memenuhi keperluan di LRA-LRA yang telah dibina.
Insya-Allah kita dalam perancangan pihak kerajaan, kita dapati bahawa pembinaan
TAPS ini sebenarnya menyelesaikan masalah bekalan air bagi loji-loji yang sedia ada.

Dato’ Haji Che Abdullah bin Mat Nawi [Tumpat]: Terima kasih Yang
Berhormat Menteri.

Dato’ Sri Tuan Ibrahim bin Tuan Man: Saya ada masa dua minit 40 saat lagi
dan mungkin saya tak sempat habiskan.

Puan Nor Azrina binti Surip [Merbok]: Saya nak tanya sedikit sahaja. Ada
tak...

Dato’ Sri Tuan Ibrahim bin Tuan Man: Saya akan berhenti pada masa yang
diperuntukkan kepada saya dan saya tidak mohon...

Puan Nor Azrina binti Surip [Merbok]: Saya punya soalan ada tak Merbok,
dijawab tak nanti?
