DR.05.10.2021 53

lama dihasratkan bagi meningkatkan lagi keupayaan dan sokongan operasi TLDM.
TLDM bersama Kerajaan Persekutuan dan kerajaan negeri sedang mengenal pasti
tapak yang bersesuaian untuk pembinaan Mawilla 4 di Bintulu.

Oleh demikian untuk makluman Yang Berhormat, tentera darat telah mengambil
kira semua sudut potensi ancaman keselamatan di keseluruhan negeri Sabah dan
seterusnya mempertanggungjawabkan sebuah divisyen infantri yang dilengkapkan
dengan keupayaan tempur oleh tiga buah briged infantri untuk menangani sebarang
bentuk ancaman melalui strategi yang digariskan.

Ini termasuklah melalui Divisyen Pertama Infantri di Sarawak dan Divisyen
Kelima Infantri yang telah ditubuhkan di Sabah dan Briged Ke-13 Infantri yang
berpangkalan di Felda Sahabat, Lahad Datu. Insya-Allah, pihak MINDEF dan ATM akan
sentiasa memberikan perhatian dan pengkhususan penuh ancaman keselamatan di
Pantai Timur, Sabah.

Puan Isnaraissah Munirah binti Majilis @ Fakharudy [Kota Belud]: Yang
Berhormat Menteri, boleh minta izin Kota Belud?

Dato’ Seri Hishammuddin Tun Hussein: Boleh.

Puan Isnaraissah Munirah binti Majilis @ Fakharudy [Kota Belud]: Saya
bertanya tentang rasionalnya kita bina baru Kem Lima Brigade di Kota Belud iaitu di
Kem Paradise kerana dalam tahun 2019, Kota Belud disenaraikan sebagai salah satu
daerah termiskin di Malaysia. Jadi, pada saya yang Kota Belud perlu adalah daripada
segi industri, ataupun infrastruktur lain tetapi bukannya kem tentera kerana yang seperti
dibangkitkan juga oleh sahabat saya Yang Berhormat Sepanggar dan Yang Berhormat
Semporna tadi, ancaman sebenarnya berada di Pantai Timur.

Kalau saya boleh quote Yang Berhormat Menteri, pagi tadi sebelum /unch break,
ada menyebut bahawa kita akan beransur-ansur untuk pindahkan pemusatan
pertahanan kita ini sebelah Pantai Timur. Akan tetapi saya kira kalau begini— sebab
Kota Belud akan menempatkan bahagian ke dalaman ya Yang Berhormat Menteri ada
sebut. Saya kira, perlu ada langkah yang nampak ataupun signifikan untuk kita
pindahkan pertahanan ini tumpu di Pantai Timur.

Saya bukannya menolak pembangunan tetapi saya kira Kota Belud memerlukan
pembangunan yang lain lagi untuk menangani isu yang utama iaitu isu kemiskinan di
tempat kami. Terima kasih.

Dato’ Seri Hishammuddin Tun Hussein: Isu pembangunan dan kemajuan di
Kota Belud, saya cadangkan Yang Berhormat boleh bangkitkan kepada Menteri-menteri
ekonomi lain. Tugas dan tanggungjawab saya adalah berhubung kait dengan
keselamatan dan pertahanan khususnya di negeri Sabah. Buat masa...

Puan Isnaraissah Munirah binti Majilis @ Fakharudy [Kota Belud]: Saya
faham Yang Berhormat Menteri. Cumanya pada saya, mungkin adalah masa yang
sesuai juga untuk kita push pergi sebelah pantai timur sekarang untuk Kementerian
Pertahanan fokus di situ daripada kita terus menambah apa yang ada di Kota Belud,
pada saya. Terima kasih.

Dato’ Seri Hishammuddin Tun Hussein: Itu aspek kedua. Aspek pertama
yang dibangkitkan oleh Yang Berhormat ialah berhubung kait dengan kawasan dan
kemiskinan di Kota Belud. Itu saya cuba jawab dalam peringkat awal tadi. Jawapan
kepada soalan kedua tadi, apa yang merupakan perancangan Sabah ialah merupakan
satu perancangan yang sentiasa diubah mengikut keadaan semasa.

Apa yang ada sekarang di Kota Belud dan apa yang saya sebut dalam jawapan
kepada soalan asal tadi mencukupi untuk menjamin keselamatan Sabah buat masa ini.
Akan tetapi pada masa-masa yang akan datang, tidak ada sebab kalau sekiranya cukup
peruntukan, ahli anggota dan juga aset untuk kita memberi tumpuan ke kawasan-
kawasan lain di negeri Sabah atau di sempadan Sabah—Kalimantan.

Ini semua dalam perancangan kita. Kita kena buat berperingkat-peringkat. Apa
yang saya bentangkan di dalam Dewan hari ini, saya difahamkan mencukupi untuk
menjamin keselamatan Sabah buat masa ini.
