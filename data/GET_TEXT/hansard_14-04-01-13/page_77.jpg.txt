DR.05.10.2021 67

3.38 ptg.

Menteri Kanan Kerja Raya [Dato’ Sri Haji Fadillah bin Yusof]: Bismillahi
Rahmani Rahim. Assalamualaikum warahmatullaahi wabarakaatuh dan salam sejahtera.
Terima kasih Tuan Yang di-Pertua.

Tuan Yang di-Pertua, dalam usaha menjayakan pembangunan infrastruktur
yang terbaik buat rakyat Malaysia, penelitian dan fokus terhadap projek pembangunan
infrastruktur perlu mengambil kira situasi semasa, terutamanya pandemik COVID-19
yang sedang melanda negara. Rancangan Malaysia Ke-12 merupakan agenda utama
negara di dalam merancang dan melaksanakan pembangunan negara secara
menyeluruh selaras dengan semangat Keluarga Malaysia, aspirasi Wawasan
Kemakmuran Bersama (WKB 2030) dan Agenda Pembangunan Mampan 2030. Hasrat
dan inspirasi ini adalah penting bagi memastikan pertumbuhan ekonomi yang mampan
dengan pengagihan peluang dan hasil yang saksama.

Bagi memastikan pembangunan infrastruktur yang berkualiti dan berdaya harap,
Kementerian Kerja Raya (KKR) menyambut baik pembaharuan yang diperkenalkan di
dalam Pelan Pembangunan Rancangan Malaysia Ke-12 melibatkan tiga tema dan
empat pemangkin dasar serta 14 pemacu perubahan. Bagi mencapai hala tuju strategik
Rancangan Malaysia Ke-12 iaitu, “Keluarga Malaysia - Makmur, Inklusif, Mampan”,
Kementerian Kerja Raya sentiasa komited dalam pembangunan infrastruktur rangkaian
jalan raya yang terancang, sistematik dan efisien bagi meningkatkan kebolehcapaian
rangkaian dan kesalinghubungan penduduk serta menjadi pemangkin kepada
pembangunan sosioekonomi negara.

01540

Sebagaimana yang telah diumumkan oleh Yang Amat Berhormat Perdana
Menteri, projek-projek utama seperti Lebuhraya Pantai Barat melibatkan negeri Selangor
dan Perak akan dijangka siap sepenuhnya pada tahun 2024. Manakala Projek Jalan
Central Spine dari Bentong, Pahang ke Kuala Krai dan Lebuhraya Kota Bharu-Kuala
Krai dijangka akan siap sepenuhnya pada tahun 2025.

Selain daripada itu, JKR turut menyokong fokus utama ketujuh, Rancangan
Malaysia Ke-12 iaitu melonjakkan pembangunan Sabah, Sarawak dan negeri-negeri
kurang membangun. Antara komitmen kementerian adalah untuk meneruskan Projek
Lebuhraya Pan Borneo Sabah dan Sarawak yang mana sebahagiannya telah dimulakan
dan sedang dalam pembinaan. Manakala bagi pakej kerja belum dilaksanakan kerana
ketiadaan peruntukan, kementerian akan sentiasa berusaha memohon peruntukan
daripada Kementerian Kewangan atau sekiranya dapat dilaksanakan dengan kaedah-
kaedah lain yang dipersetujui oleh kerajaan.

Untuk makluman Ahli Yang Berhormat, sehingga 30 September 2021, JKR telah
membelanjakan sebanyak RM3,009 juta bersamaan dengan 56.1 peratus daripada
peruntukan pembangunan tahun 2021 sebanyak RM5,346 juta. Selain itu, sebagai
Menteri Kanan yang bertanggungjawab terhadap kluster infra juga, saya komited untuk
memastikan penyediaan infrastruktur asas akan diperluas dengan membina jambatan
dan menaik taraf 1,400 kilometer jalan berturap luar bandar serta menyiapkan
pembinaan 1,492 kilometer Lebuhraya Pan Borneo.

Ini termasuk kerja-kerja penyenggaraan jalan  serta program-program
pembangunan yang melibatkan keselamatan pengguna jalan raya yang berskala kecil
tetapi memberi impak yang besar kepada rakyat selaku pengguna jalan raya.

Tuan Yang di-Pertua, dengan wujudnya rangkaian jalan raya yang lengkap di
kepulauan Borneo’ serta_ negeri-negeri kurang membangun, bukan_ sahaja
keterangkuman antara wilayah dapat dicapai malah ketersambungan dalam kawasan
subserantau akan terus dipertingkatkan. Antara projek yang perlu diberi kKeutamaan
adalah pelaksanaan pelbagai projek di bawah Projek Ketersambungan Fizikal atau
dengan izin Physical Connectivity Project iaitu melibatkan Indonesia, Malaysia dan
Thailand dan juga projek infrastruktur keutamaan dua hala. KKR turut melaksanakan
projek infrastruktur jalan raya yang dikategorikan sebagai Physical Connectivity Projects
ini iaitu Indonesia, Malaysia, Thailand dan hubungan sub serantau yang juga kini berada
dalam pelbagai peringkat pelaksanaan.
