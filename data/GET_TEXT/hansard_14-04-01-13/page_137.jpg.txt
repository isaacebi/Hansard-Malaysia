DR.05.10.2021 127

AADK juga telah mengenal pasti 155 kawasan berisiko tinggi di seluruh negara
dan komited untuk membersihkan dan menghijaukan kawasan-kawasan tersebut secara
berfasa sehingga tahun 2025. Dengan menyasarkan penurunan bilangan penagih
baharu dan penagih berulang, peningkatan bilangan klien compliant dan klien kekal pulih
serta peningkatan tahap kesediaan komuniti dalam proses integrasi klien kelak.

Kementerian Dalam Negeri juga sedang menyediakan Rang Undang-undang
Penyalahgunaan Dadah dan Substan (Pencegahan, Rawatan dan Pemulihan) bagi
menambah baik Akta Penagih Dadah (Rawatan dan Pemulihan) bertujuan untuk
memperkasa dan memperluas akses kepada perkhidmatan rawatan dan pemulihan
dalam institusi atau komuniti. Akta baharu ini akan memberi punca kuasa untuk
penyalahgunaan dadah dalam negara diberikan rawatan dan pemulihan daripada terus
dipenjarakan.

Yang Berhormat Muar pula bertanyakan mengenai cadangan mewujudkan
jawatankuasa khas yang dianggotai oleh Kementerian Dalam Negeri bagi mengawal
selia berkenaan kelulusan industri hem dan medical marijuana sebagai rawatan alternatif
di negara ini. Untuk makluman Ahli-ahli Yang Berhormat terdapat platform khusus bagi
membincang dan melaporkan isu berkaitan dadah iaitu Jawatankuasa Kabinet
Membanteras Dadah (JKMD) yang diwujudkan melalui arahan Yang Amat Berhormat
Perdana Menteri tahun 2004. Sebarang perkara berkaitan kawalan dan penguatkuasaan
dadah termasuk isu-isu kawalan kanabis yang merupakan dadah berbahaya di bawah
Akta Dadah Berbahaya 1992 akan dibincangkan dalam jawatankuasa tersebut.

Tuan Sivakumar Varatharaju Naidu [Batu Gajah]: Yang Berhormat Menteri.

Tuan Syed Saddiq bin Syed Abdul Rahman [Muar]: Yang Berhormat Menteri.
Sedikit sahaja.

Dato’ Seri Hamzah bin Zainudin: Ya.

Tuan Syed Saddiq bin Syed Abdul Rahman [Muar]: Terima kasih Yang
Berhormat Menteri. Cuma untuk saya maklumkan Yang Berhormat Menteri isu
berkenaan medical cannabis telah pun dibincangkan dengan agak panjang dalam
Kabinet yang lepas dan telah pun mendapat persetujuan prinsipal tetapi untuk tujuan
medical. Dalam bab ini pindaan-pindaan undang-undang wajar dilakukan.

Persoalan saya adakah Yang Berhormat Menteri dan Kabinet akan
memperhalus cadangan yang sama supaya kita dapat membuka industri ini dan
mendapat pendapatan baharu bagi negara dan juga membantu ibu bapa yang ingin
menggunakan medical cannabis to treat their children, khususnya bagi beberapa
masalah kesihatan mental. Terima kasih Yang Berhormat Menteri.

Tuan Sivakumar Varatharaju Naidu [Batu Gajah]: Batu Gajah boleh?
Dato’ Seri Hamzah bin Zainudin: Terima kasih.

Tuan Sivakumar Varatharaju Naidu [Batu Gajah]: Sini, sini Yang Berhormat
Menteri. Batu gajah, depan.

Dato’ Seri Hamzah bin Zainudin: Okey.

Tuan Sivakumar Varatharaju Naidu [Batu Gajah]: Yang Berhormat Menteri,
saya terima baik jawapan Yang Berhormat Menteri berkaitan dengan kebajikan kepada
anggota PDRM. Akan tetapi saya juga hendak tahu adakah kerajaan bercadang untuk
mengkaji semula skim gaji perjawatan dan kenaikan pangkat untuk anggota Penjara
Malaysia.

Ini adalah amat penting sebab saya difahamkan terdapat lebih kurang 16,000
orang anggota Jabatan Penjara Malaysia di mana skim gaji mereka adalah agak kurang
kalau dibandingkan dengan PDRM. Itu adalah keluhan daripada anggota-anggota
daripada Jabatan Penjara Malaysia. Kita tahu bahawa mereka menghadapi masalah
yang besar sebab mereka terpaksa menjaga lebih kurang 70,000 orang banduan, di
mana kita juga tahu bahawa kapasiti penjara juga adalah melebihi 13.5 peratus. Mohon
Yang Berhormat Menteri memberi penjelasan mengenai hal ini. Terima kasih Yang
Berhormat Menteri.
