106 DR.05.10.2021

agensi-agensi kerajaan dibayar gaji minimum. Kementerian Sumber Manusia sentiasa
memastikan pihak majikan yang melaksanakan aktiviti outsourcing contract
perkhidmatan keselamatan dan perkhidmatan pembersihan di agensi-agensi kerajaan
agar mematuhi undang-undang yang sedia ada yang berkuat kuasa.

Ini merangkumi undang-undang perburuhan dan keselamatan sosial sedia ada
seperti Akta Kerja 1955, Akta Keselamatan Sosial Pekerja 1969, Akta Sistem Insurans
Pekerja 2017, dan Caruman Berkaitan Kumpulan Wang Simpanan Pekerja bagi
menjamin hak-hak pekerja.

Usul Yang Berhormat Subang supaya syarikat-syarikat yang terlibat dalam
industri sawit melaburkan lima peratus daripada nilai jualan ataupun sebanyak RM4
bilion setahun bagi menjaga kesejahteraan pekerja perladangan sawit tanpa mengira
kewarganegaraan pekerja asing mahupun pekerja tempatan. Kementerian ini
menyambut baik apa-apa usul...

Dato’ Hajah Azizah binti Mohd Dun [Beaufort]: Yang Berhormat, bolehkah
saya mencelah? Tadi ada disebut Beaufort juga kan dalam hal ini?

Dato’ Sri Azalina Othman Said [Pengerang]: Terpulang kepada Yang
Berhormat Menteri.

Dato’ Hajah Azizah binti Mohd Dun [Beaufort]: Boleh Yang Berhormat, sedikit
saja?

Datuk Seri M. Saravanan: Boleh tapi biar saya habiskan.
Dato' Sri Azalina Othman Said [Pengerang]: Boleh atau tidak boleh?

Datuk Seri M. Saravanan: Tuan Yang di-Pertua, kementerian ini menyambut
baik apa-apa usul yang diberikan oleh Ahli-ahli Yang Berhormat yang prihatin ke atas
kebajikan golongan pekerja. Walau bagaimanapun, usul ini perlu diperhalusi dan
dibincang lebih mendalam dengan Kementerian Perusahaan, Perladangan dan Komoditi
dan juga pihak industri.

Seterusnya Yang Berhormat Beaufort meminta supaya Kementerian Wilayah
Persekutuan dan Kementerian Sumber Manusia serta pihak berkuasa tempatan
bekerjasama untuk merancang dan mengenal pasti bagaimana kemudahan di tempat
kediaman bagi golongan berpendapatan rendah B40 seperti PPR dapat dipertingkatkan.
Kementerian Sumber Manusia bersedia berbincang perkara ini dengan lebih lanjut
bersama kementerian dan jabatan berkaitan.

Yang Berhormat Parit, Yang Berhormat Lumut, dan Yang Berhormat Bukit
Bendera menyentuh isu berkaitan kebajikan dan perlindungan sosial bagi pekerja gig.
Tuan Yang di-Pertua, untuk makluman Ahli-ahli Yang Berhormat, buat masa kini,
Kementerian Sumber Manusia melalui PERKESO menyediakan Skim Perlindungan
Sosial bagi kumpulan pekerja gig seperti pemandu Grab dan sebagainya, yang
dilindungi di bawah Akta Keselamatan Sosial Pekerjaan Sendiri 2017.

Kementerian juga akan meneliti usul Yang Berhormat Parit supaya diwujudkan
usaha sama di antara Kementerian Sumber Manusia, ataupun di antara PERKESO dan
KWSP, untuk menyediakan satu bentuk perlindungan kepada pekerja gig bagi tempoh
jangka masa panjang.

Yang Berhormat Bukit Bendera juga ingin tahu apakah cadangan perubahan
perundangan untuk perlindungan sosial pekerja gig supaya mereka setaraf dengan
pekerja sepenuh masa.

Mengenai penggubalan rang undang-undang untuk pekerja gig, Kementerian
Sumber Manusia buat masa ini sedang giat mengadakan sesi libat urus bersama pihak
berkepentingan untuk mendapatkan maklum balas ke atas cadangan berkenaan.
Kementerian ini berpandangan bahawa sebarang cadangan perlulah dibuat tanpa
menjejaskan keunikan sifat perniagaan gig itu sendiri.

Tuan Yang di-Pertua, berkaitan dengan pelaksanaan gaji minimum. Yang
Berhormat Klang, Yang Berhormat Rompin dan Yang Berhormat Ipoh Barat
mencadangkan agar kerajaan mengkaji semula kadar gaji minimum. Untuk makluman
