DR.05.10.2021 47

Britain dan Amerika di rantau ini kerana ia membawa satu ancaman baharu seperti
AUKUS di rantau ini. Oleh itu, ASEAN dalam menghadapi Australia ini, biarlah dalam
satu pasukan supaya Australia lebih berperanan dengan negara ASEAN dibandingkan
berperanan untuk mewakili Amerika dan Britain di rantau ini. Itu dua persoalan daripada
saya.

Dato’ Seri Hishammuddin Tun Hussein: Sememangnya perkara yang
dibangkitkan oleh Yang Berhormat termasuk dalam Teras Keenam, Pelan Strategik
MINDEF iaitu pengukuhan kerjasama antarabangsa dalam menjamin pertahanan
negara. Tidak boleh dinafikan bahawa 10 buah negara dalam ASEAN ini lebih
berkemampuan untuk berdepan dengan kuasa-kuasa besar untuk menjamin
keselamatan dan kestabilan rantau kita sendiri.

Akan tetapi bagaimana kita hendak memastikan teras keenam ini dapat
diperkukuhkan, banyak bergantung kepada hubungan kita sesama negara-negara
ASEAN. Kebetulan semalam saya dapat berhubung dengan Menteri Pertahanan
Indonesia, Jeneral Prabowo.

01300

Beliau pun telah menyatakan betapa pentingnya kita 10 buah negara ini dapat
berinteraksi secara dekat khususnya dalam perkembangan terkini iaitu AUKUS. Akan
tetapi ini tidak bermakna bahawa kita tidak terus mendampingi kuasa-kuasa yang
terlibat, kebetulan utusan khas dari Australia, Vice Admiral Australia akan datang
berjumpa dengan saya hari ini. Apa yang kita lakukan melalui diplomasi ini bukan untuk
menyatakan bahawa kita ini hebat sangat tetapi sekurang-kurangnya kita ada pendirian
kita sebagai sebuah negara yang berdaulat tetapi pada masa yang sama, 10 buah
negara di dalam ASEAN pun ada pendirian kita.

Kekuatan yang ada dalam kumpulan 10 buah negara ini boleh diutarakan
kepada mana-mana pihak yang cuba menidakkan kedudukan kita di rantau ini. Jadi,
teras— sebab kita sudah membincangkan Rancangan Malaysia Ke-12, perancangan 12
tahun ke hadapan dan teras keenam ini, akan merangkumi apa yang disebutkan oleh
Yang Berhormat Kota Raja tadi apabila berdepan dengan isu-isu yang berkaitan dengan
geopolitik rantau kita sama ada hendak mengimbangi kuasa-kuasa besar atau
kedudukan kita di Laut China Selatan contohnya.

Jadi itu merupakan satu cadangan yang tepat tetapi jawapan saya ia pun
merupakan satu daripada tujuh atau lapan teras di bawah penekanan MINDEF pada hari
ini.

Tuan Yang di-Pertua: Yang Berhormat.
Dato’ Seri Hishammuddin Tun Hussein: Ya, saya.

Tuan Yang di-Pertua: Saya cuma boleh sambung masa 15 minit sehingga 1.15
petang. So, saya tidak tahu kalau Yang Berhormat boleh habis 1.15 petang. Kalau tidak
boleh, maka kita...

Dato’ Seri Hishammuddin Tun Hussein: Terserah kepada Tuan Yang di-
Pertua.

Tuan Yang di-Pertua: Boleh habis?

Dato’ Seri Hishammuddin Tun Hussein: Saya belum masuk lagi hendak
menjawab satu isu pun.

Tuan Yang di-Pertua: Satu isu.
Dato’ Seri Hishammuddin Tun Hussein: Ini baru mukadimah.
Tuan Yang di-Pertua: Kalau begitu...

Dato’ Seri Hishammuddin Tun Hussein: Saya tidak ada masalah tetapi
hendak memberi penghormatan kepada Yang Berhormat Kota Raja yang memaklumkan
kepada saya, dia tidak dapat bersama tengah hari ini, mungkin saya boleh jawab
perkara-perkara yang dibangkitkan oleh Yang Berhormat Kota Raja dahulu dalam 15
minit yang ada ini.
