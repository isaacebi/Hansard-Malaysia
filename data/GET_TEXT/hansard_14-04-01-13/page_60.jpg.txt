50 DR.05.10.2021

Apa yang disebutkan oleh Yang Berhormat tadi memang tepat. Kalau kita
tengok ancaman yang kita hadapi ketika dahulu di Lahad Datu dan ini semua menjadi
pengajaran kepada kita. Nanti saya akan jawab apa yang dibangkitkan oleh Ahli-ahli
Yang Berhormat kita di Sabah dalam perbahasan ini dari segi bagaimana kita hendak
atur gerak bukan sahaja anggota kita tetapi aset-aset yang sedia ada supaya apa yang
kita lalui di Lahad Datu tidak berulang dan pada masa yang sama kita buat persiapan
dan perancangan. Sekiranya ia berlaku sekali lagi kita tidak berada dalam keadaan
kekangan untuk mengatur gerak berdepan cabaran berkenaan.

Tuan Mohamad bin Sabu [Kota Raja]: Boleh sekali lagi Yang Berhormat
Menteri?

Dato’ Mohd Nizar bin Haji Zakaria [Parit]: Tuan Yang di-Pertua.
Dato’ Seri Hishammuddin Tun Hussein: Yang Berhormat Kota Raja.

Tuan Mohamad bin Sabu [Kota Raja]: Sedikit kepada industri pertahanan, kita
ada negara-negara yang kaya yang sedia untuk membantu STRIDE penyelidikan kita.
Adakah usaha-usaha diteruskan untuk mendapat sokongan mereka dengan misalnya
pinjaman ataupun tanpa interest dan sebagainya, mereka sudi untuk membina
penyelidikan STRIDE, adakah diteruskan oleh pihak kementerian hal ini?

Dato’ Seri Hishammuddin Tun Hussein: Saya baru hendak menjawab perkara
kedua yang dibangkitkan oleh Yang Berhormat Kota Raja yang mencadangkan STRIDE
diperkasakan dengan melaksanakan penyelidikan bagi membangunkan aset-aset ATM
yang berteknologi tinggi seperti dron, turut mencadangkan pelaburan dari luar negara
dapat ditarik masuk. Mungkin itu maksud Yang Berhormat.

Saya bersetuju dengan cadangan ini dan kerajaan sentiasa menyokong
cadangan R&D dalam bidang berteknologi tinggi bagi meningkatkan keupayaan
berdikari dan teknologi pertahanan. Melalui peruntukan RMKe-12, kerajaan telah
memperuntukkan dana kepada STRIDE untuk melaksanakan projek R&D yang
berteknologi tinggi seperti unmanned aircraft system (UAS) di mana selari dengan
cadangan yang dikemukakan oleh Yang Berhormat Sik, Yang Berhormat Hulu Rajang
yang mahu aset pertahanan ditambah di dalam RMKe-12.

Untuk makluman Yang Berhormat Sik dan Yang Berhormat Hulu Rajang, bukan
sahaja UAS dalam RMKe-12 ini, Tentera Darat telah merancang perolehan secara
ringkas Tuan Yang di-Pertua elemen mobiliti dan daratan, mobiliti perairan, aset
pertahanan udara, pengangkutan udara taktikal, aset kuasa tembakan dan aset
peralatan optronik serta logistik. Tentera Laut pula dengan program transformasi TLDM
15 kepada lima. Tentera Udara pula TUDM melalui Pelan Pembangunan Keupayaan
TUDM 2055.

Fokus pembangunan 10 tahun pertama pelan ini ialah penggantian aset-aset
tamat jangka hayat melalui perolehan baharu dan naik taraf keupayaan pesawat yang
telah usang melalui Service Life Extension Program (SLEP).

Jadi Yang Berhormat, bantuan kerjasama dan juga sumbangan daripada
negara-negara yang begitu rapat dengan kita, pertamanya dalam isu penyelidikan
bersama berdepan dengan ancaman yang sama, ferrorisme, keganasan, lanun dan
sebagainya. Itu semua merupakan ancaman yang kita terpaksa laluinya bersama dan
tidak ada sebab rakan-rakan yang rapat dengan kita tidak kongsi bersama
pembiayaannya.

Daripada segi aset pula, ia mesti sesuai dengan keadaan dan ancaman yang
kita hadapi. Oleh sebab itu, the end user Tentera Darat, Tentera Laut, Tentera Udara
saya sudah minta bahawa mereka selepas ini menentukan keperluan mereka.

Tuan Yang di-Pertua: Saya kena berhentikan sekarang Yang Berhormat.

Dato’ Seri Hishammuddin Tun Hussein: Keduanya baru kewangan
menentukan sama ada ada peruntukan atau tidak. Terima kasih.

Tuan Sanisvara Nethaji Rayer a/l Rajaji [Jelutong]: Yang Berhormat Menteri.
