60 DR.05.10.2021

Amanah COVID-19 — sebanyak RM65 bilion kita telah pakai lebih kurang 90 peratus
daripada siling tersebut. Apa yang paling penting Yang Berhormat, bantuan tunai kepada
rakyat kita beri RM33 bilion dan bantuan kepada usahawan mikro dan PKS kita bagi
RM30 bilion. Ini direct injection Yang Berhormat.

Perkara kedua yang telah dibangkitkan oleh Yang Berhormat Bagan tadi ialah
berkaitan Pandora Papers yang menjadi isu yang berlegar di media sosial ini. Suka saya
maklumkan kepada Yang Berhormat, pagi tadi Yang Berhormat Menteri Kewangan telah
menyatakan dan izinkan saya mengulangi apakah pendirian di peringkat Kementerian
Kewangan.

Pertamanya sektor kewangan Malaysia. Yang Berhormat juga sedia maklum
kerana Yang Berhormat ialah bekas Yang Berhormat Menteri Kewangan diselia oleh
pelbagai akta di bawah Bank Negara melalui Akta 758, Akta 759 dan juga Labuan LFA.
Di bawah undang-undang sedia ada Kementerian Kewangan, Yang Berhormat Bagan,
ingin menjelaskan bahawa mana-mana individu boleh membuka akaun dengan mana-
mana bank yang berlesen termasuk akaun luar pesisir. Walau bagaimanapun, semua
pelanggan yang membuka akaun tersebut di bawah bank berlesen mesti dikawal selia
oleh Bank Negara Malaysia.

Berkaitan siasatan atau tidak Yang Berhormat, sudah pasti di bawah
pertimbangan Kementerian Kewangan untuk melihat apakah langkah ke hadapan yang
ingin kita lakukan. Sudah pasti sekiranya mereka menyalahi akta-akta yang telah saya
sebutkan tadi, Akta 758 dan Akta 759, kita juga akan melakukan sesuatu supaya kita
tidak akan biarkan ketirisan berlaku di dalam negara ini.

Saya hendak berbalik Yang Berhormat berkaitan apa yang dibangkitkan oleh
Yang Berhormat Baling. Yang Berhormat Baling menyatakan apakah indikator-indikator
ekonomi yang sudah pasti akan memberi satu keyakinan kepada rakyat. Saya melihat
angka-angka yang telah disebutkan oleh Yang Berhormat Baling tadi adalah komitmen
kerajaan untuk membantu rakyat.

Namun, dalam keadaan kita menghadapi krisis pada hari ini Tuan Yang di-
Pertua, petunjuk kini telah menunjukkan bahawasanya ada tanda-tanda pemulihan yang
tidak boleh kita nafikan akibat aktiviti ekonomi kerana lebih banyak sektor dibuka dan
beroperasi, kelonggaran diberikan kepada individu yang diberikan vaksin dan petunjuk-
petunjuk Yang Berhormat Baling, yang mungkin boleh meyakinkan rakyat ialah
pertamanya adalah peningkatan dalam petunjuk runcit, rekreasi dan mobiliti.

Ini telah dinyatakan oleh Google mobility trends seperti mana yang dirujuk oleh
Yang Berhormat Baling sebentar tadi, perbezaan sebelum pandemik dengan semasa
pandemik, September 2021 ia menguncup kepada 18 peratus berbanding Jun 2021
menguncup kepada 36 peratus. Kalau kita bandingkan daripada segi pergerakan
daripada segi runcit, rekreasi dan mobiliti, ia seolah-olahnya sudah menunjukkan
pengukuhan daripada segi — walaupun masih berada dalam penguncupan tetapi
daripada penguncupan 36 peratus kepada September iaitu 18 peratus.

Kedua Yang Berhormat Baling, prestasi eksport kasar terus mengukuh. Kalau
kita hendak bandingkan pada suku kedua tahun 2020, ia menguncup 14.9 peratus. Akan
tetapi Yang Berhormat Baling, pada Ogos 2021 Tuan Yang di-Pertua, 18.4 peratus. ltu
yang kedua. Ketiga yang amat penting Yang Berhormat Baling adalah berkaitan
peningkatan aliran masuk FDI yang berterusan untuk separuh tahun 2021 sebanyak
RM17.2 bilion. Jumlah ini Ahli-ahli Yang Berhormat dan Dewan yang mulia ini, ia lebih
tinggi berbanding jumlah keseluruhan FDI pada tahun 2020 yang bernilai RM14.6 bilion.
Maknanya kita — separuh tahun 2021 sudah mencatat RM17.2 bilion.

Keempat, kelulusan pelaburan oleh MIDA lebih tinggi sebanyak RM107.6 bilion,
separuh tahun 2021 berbanding separuh tahun 2020 sebanyak RM63.3 bilion. Sudah
pasti yang kelima Tuan Yang di-Pertua, kenaikan harga komoditi termasuk minyak
mentah pada quarter 2021 sebanyak USD73 per barrel. Harga semasa pada hari ini
USD81 per barrel, LNG RM621 setan dan sawit juga telah menunjukkan prestasi yang
cukup-cukup menguntungkan daripada segi komoditi...

Tuan Syed Saddiq bin Syed Abdul Rahman [Muar]: Yang Berhormat.
