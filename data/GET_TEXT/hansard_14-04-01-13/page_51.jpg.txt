DR.05.10.2021 41

Kedua Yang Berhormat, merujuk kepada pelaburan yang datang ke dalam
negara, hari ini pelabur-pelabur bukan sahaja melihat kepada insentif-insentif yang
bersifat fiskal. Akan tetapi, mereka juga melihat kepada value proposition yang baru.
Sebagai contoh, bagaimana cepatnya proses kelulusan yang boleh diberikan. Ini juga
antara faktor-faktor yang dipertimbangkan oleh pelabur-pelabur dalam meletakkan
pelaburan mereka di dalam negara kita. Jadi, perkara ini saya percaya akan kita bahas
dan bincang dalam sesi belanjawan untuk kebaikan bersama, Yang Berhormat.

Saya hanya ada lima minit sahaja Tuan Yang di-Pertua. Yang Berhormat Bukit
Bendera membangkitkan mengenai industri aeroangkasa. Industri ini dikenal pasti
sebagai industri strategik dan berimpak tinggi serta pemangkin kepada pertumbuhan
ekonomi negara sejajar dengan Pelan Induk Industri Aeroangkasa Malaysia 2030.

Rancangan Malaysia Ke-12 juga telah menggariskan Strategi Industri
Aeroangkasa dengan memberikan tumpuan kepada transformasi industri untuk lebih
berdaya maju di peringkat global. Inisiatif yang akan dilaksanakan merangkumi
pembangunan ekosistem yang kondusif, membangunkan keupayaan melalui pewujudan
kluster dan zon aktiviti aeroangkasa di kawasan ekonomi terpilih dengan mengambil kira
kewujudan sektor sokongan lain seperti elektronik, automotif, mesin dan peralatan,
sistem digital aeroangkasa dan penggunaan sumber tenaga yang mampan.

Pembangunan industri aeroangkasa akan memberi tumpuan kepada empat
subsektor iaitu:

(i) MRO;
(ii) pembuatan aeroangkasa;
(iii) integrasi sistem; dan

(iv) perkhidmatan kejuruteraan dan reka bentuk.

Sasaran bagi industri aeroangkasa yang ditetapkan dalam Rancangan Malaysia
Ke-12 adalah untuk mewujudkan 30 ribu peluang pekerjaan dan mencapai pendapatan
sebanyak RM30 bilion menjelang 2025.

Dalam Rancangan Malaysia Ke-12, pembangunan kluster industri aeroangkasa
di Selangor akan ditumpukan kepada bidang MRO, pembuatan dan pemasangan
aeroangkasa, manakala Pulau Pinang tertumpu pada pembangunan integrasi dan
perkhidmatan kejuruteraan. Hasil komitmen kerajaan, Malaysia telah menjadi hab
aeroangkasa kedua terbesar di Asia Tenggara, dengan lebih 240 syarikat di dalam
rantaian bekalan industri aeroangkasa Malaysia. Hampir 70 peratus bahagian sayap
komposit Airbus 320 dihasilkan oleh rantaian bekalan syarikat aeroangkasa di Malaysia.
CTRM Aero Composites Sdn. Bhd. adalah pengeluar tunggal dan pembekal bagi fan
cowls untuk Airbus 350 dan Boeing 787...

Dato’ Hajah Azizah binti Mohd Dun [Beaufort]: Boleh saya bertanya?
Tuan Wong Hon Wai [Bukit Bendera]: Minta penjelasan.

Dato' Seri Mohamed Azmin bin Ali: ...manakala Aerospace Composite
Malaysia Sdn. Bhd., pengeluar komponen komposit canggih untuk pesawat komersial
Boeing beroperasi di Bukit Kayu Hitam, Kedah. Saya beri laluan kepada Yang
Berhormat Bukit Bendera.

Dato' Hajah Azizah binti Mohd Dun [Beaufort]: Tuan Yang di-Pertua,
bolehkah?

Tuan Wong Hon Wai [Bukit Bendera]: Ya terima kasih. Yang Berhormat
Menteri hanya membacakan apa yang sudah ditulis dalam dokumen RMKe-12, saya pun
baca. Soalan saya, apakah insentif Khas untuk memupuk industri ini? Apakah lokasi atau
zon khas di Selangor dan Pulau Pinang untuk memupuk industri aeroangkasa ini? Ini
soalan, tetapi tidak dijawab, hanya membacakan apa yang sudah ditulis dalam RMKe-
12. Sila jawab, Yang Berhormat Menteri.

Dato' Seri Mohamed Azmin bin Ali: Untuk zon kluster bagi aktiviti
aeroangkasa...
