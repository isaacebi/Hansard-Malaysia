10 DR.05.10.2021

Saringan dilaksanakan bersama beberapa agensi dan jabatan seperti Jabatan
Perkhidmatan Awam, Jabatan Perangkaan Malaysia, Institut Maklumat dan Analisis
Pasaran Buruh, TalentCorp., Malaysia Investment Development Authority, badan
profesional dan sebagainya bagi memastikan program akademik yang ditawarkan oleh
IPT adalah sejajar dengan keperluan guna tenaga negara serta memenuhi kehendak
industri.

Kelima pula adalah membangunkan Pelan Strategik Kebolehpasaran Graduan
2021/2025 sebagai usaha jangka sederhana untuk meningkatkan kebolehpasaran.
Kementerian telah membangunkan Pelan  Strategik Kebolehpasaran Graduan
2021/2025. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Menteri. Soalan tambahan pertama, sila Yang Berhormat Sabak Bernam.

Dato’ Haji Mohd Fasiah bin Mohd Fakeh [Sabak Bernam]: Terima kasih Yang
Berhormat Menteri yang telah memberikan jawapan sebentar tadi. Nampaknya
Kementerian Pengajian Tinggi berusaha bersungguh-sungguh. Walau bagaimanapun
masih ramai lagi graduan di luar sana menganggur. Saya lihat mungkin kursus-kursus
yang diadakan di kementerian ataupun di pihak swasta kadang-kadang tidak memenuhi
kepada pasaran kerja.

Saya hendak bertanya kepada pihak Yang Berhormat Menteri, setakat manakah
kerajaan telah menyediakan kemahiran digital dan juga kemahiran usahawan kepada
graduan-graduan lepasan dan juga adakah usaha untuk meletakkan kadar elaun
minimum untuk pelajar yang praktikal sama ada di sektor swasta ataupun di sektor
awam? Sekian, terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Sabak Bernam. Sila Yang Berhormat Menteri, satu minit.

Datuk Seri Dr. Noraini Ahmad: Terima kasih di atas soalan tambahan
berkenaan. Mengenai penyediaan graduan dengan kemahiran digital, IPT ada
integrasikan kursus berkaitan ICT dengan program-program pengajian sedia ada seperti
yang berkaitan dengan data sains, bio infografik literacy dan sebagainya. Selain
daripada itu, ia bertujuan agar pelajar ini dapat menguasai kemahiran ICT berkenaan.

Keduanya pula, apa yang dilaksanakan oleh kementerian adalah menjalankan
kolaborasi dengan Pertubuhan Keselamatan Sosial (PERKESO) dan Microsoft. Yang ini
untuk melaksanakan Program Microsoft Global Skills Initiative, Digital Skills for
Tomorrow’s Job. Inisiatif ini kita tengok dapat menyediakan tempat kepada hampir
25,000 orang pelajar dan graduan dalam meningkatkan kemahiran digital mereka.

Saya juga hendak maklumkan terdapat kerjasama dengan Shopee yang
dilaksanakan oleh kementerian melalui Program Siswa Mall MOHE X Shopee di mana ia
mensasarkan 12,000 orang graduan dilatih dengan kemahiran digital.

01040

Mengenai kadar elaun minimum pula, sebenarnya saya nak maklumkan bahawa
latihan industri ini tertakluk kepada Dasar Latihan Industri Negara. Pelajar berhak untuk
membuat pilihan penempatan praktikal swasta yang bersesuaian, termasuk memilih
majikan yang memberi elaun dengan pemantauan bersyarat institusi masing-masing.
Bagi latihan praktikal di agensi kerajaan pula Yang Berhormat, surat edaran JPA Bil.10
mengenai Elaun Latihan Amali Pelajar Institusi Pengajian Tinggi di Agensi Kerajaan ada
menyatakan bahawa pelajar sedang menjalani latihan praktikal dibenarkan menerima
bayaran elaun sebanyak RM15 sehari untuk tempoh maksimum tiga bulan.

Walau bagaimanapun, di peringkat kementerian, untuk bajet yang akan datang,
kita ada memohon peruntukan tambahan daripada Kementerian Kewangan dengan
anggaran lebih kurang RM450 juta, Yang Berhormat Menteri Kewangan, melalui
Belanjawan 2022 untuk pelajar yang mengikuti semua latihan industri bagi tahun 2022.
Saya harap dapat dipersetujukan oleh Kementerian Kewangan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri.
