56 DR.05.10.2021

bukti baharu, yang boleh membuka balik perkara ini, terima kasih saya pun tidak ada
apa yang hendak sembunyikan.

Apa yang dibangkitkan oleh Yang Berhormat Port Dickson boleh melindungi
saya, saya mengalu-alukan. Akan tetapi apa yang kita bincangkan hari ini, merupakan
Rancangan Malaysia ke-12, melihat ke hadapan. Hendak melihat ke hadapan, saya
sudah pecahkan kategori kontrak-kontrak dan projek-projek kepada tiga.

Pertamanya projek-projek legasi, projek sakit, projek lewat, yang perlu dibayar
denda. Itu sudah dikategorikan. Kedua ialah projek-projek yang perlu saya putuskan
sekarang, kini. Ini akan menentukan struktur prosedur. Kalau prosedur yang sedia ada
Yang Berhormat rasa tidak sesuai, beri cadangan pada kita dan kita boleh ubah suai
untuk masa depan. Kategori ketiga ialah projek-projek yang ke hadapan. Ke hadapan
untuk satu tahun, bajet yang hendak kita bentangkan dalam bulan Oktober. Projek-
projek lima tahun akan datang yang dibahaskan dalam Dewan yang mulia ini di bawah
Rancangan Malaysia ke-12.

Jadi, itu semua di dalam struktur kita. Kalau Yang Berhormat Port Dickson
merasakan 22 bulan tidak mencukupi untuk menyelesaikan apa jua perkara-perkara
yang kita warisi daripada pemimpin-pemimpin sebelum ini atau projek-projek yang
tergendala, bayangkan saya sekarang. Kembali ke MINDEF baru lima minggu. Jadi
dalam keadaan sebegitu, saya berterima kasih perkara ini dibangkitkan Yang Berhormat
Port Dickson. Kita ambil maklum tetapi yang penting ialah...

Dato’ Seri Anwar bin Ibrahim [Port Dickson]: Yang Berhormat Menteri, tidak
jawab. Saya tanya kalau tidak boleh jawab 2010, minta notis dan berikan jawapan.
Selama 22 bulan saya tidak terlibat dalam kerajaan. Itu bukan saya hendak ulang. Yang
keduanya, ada juga kontrak-kontrak diluluskan semasa Yang Berhormat Menteri. Saya
sudah jelaskan. Saya sudah sebut dalam ucapan saya. Saya percaya staf boleh teliti.

Jadi saya minta supaya masa Yang Berhormat Menteri sendiri pun apakah
proses itu dipatuhi, apa prosesnya, bila tendernya. Itu yang saya hendak tahu. Dan
kosnya. Saya tidak membuat satu kenyataan yang melulu ataupun terlalu kabur. Jelas
saya tumpukan kepada spesifik items dan minta soalan yang saya tanya masa ucapan
pun agak spesifik. Berapa kosnya, apakah proses tender diikuti? Kalau yang lama dikaji,
sebut begitu. Kemudian yang sekarang, yang diluluskan baru-baru ini, bagaimana
kedudukannya? Umpamanya, itu yang saya hendak.

Tuan Yang di-Pertua: Yang Berhormat Menteri, saya— banyak kementerian
tidak selesai. Kita pun sudah— saya mintak Yang Berhormat Menteri boleh tidak bagi
jawapan secara bertulis kepada Yang Berhormat Port Dickson, supaya saya rasa isu
yang lebih spesifik dapat dijawab.

Saya minta maaf, saya— I’m guided by time. I’m so sorry. You boleh respond
dan jawab secara bertulis, specifically. Terima kasih Yang Berhormat Menteri.

Saya jemput Yang Berhormat yang mewakili Menteri Kewangan atau Timbalan
Menteri Kewangan? Tiga puluh minit, silakan.

2.56 ptg.

Timbalan Menteri Kewangan | [Tuan Mohd Shahar bin Abdullah]: Bismillahi
Rahmani Rahim. Assalammualaikum warahmatullahi wabarakatuh dan salam sejahtera,
salam Keluarga Malaysia.

Tuan Yang di-Pertua, saya ingin menzahirkan  setinggi-tinggi ucapan
penghargaan kepada Yang Amat Berhormat Perdana Menteri Malaysia, Dato’ Sri Ismail
Sabri bin Yaacob atas pembentangan Rancangan Malaysia ke-12 pada 27 September
yang lalu.

Ucapan terima kasih juga kepada 22 Ahli Yang Berhormat yang telah mengambil
bahagian dalam perbahasan Rancangan Malaysia ke-12 yang melibatkan perkara-
perkara, isu-isu berbangkit berkaitan portfolio Kementerian Kewangan yang akan saya
perjelaskan. Manakala sebarang pandangan, cadangan dan teguran yang diberikan oleh
Ahli-ahli Yang Berhormat sekalian amatlah dihargai dan kita akan pertimbangkan.
