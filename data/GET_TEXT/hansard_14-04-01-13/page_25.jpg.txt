DR.05.10.2021 15

Kementerian Pengangkutan amat komited untuk memastikan projek ECRL ini
dilaksanakan mengikut jadual dan dapat dinikmati oleh segenap lapisan masyarakat
secepat mungkin. Komitmen ini dibuktikan apabila sehingga 31 Ogos 2021, pembinaan
keseluruhan projek ini telah mencapai kemajuan sebenar sebanyak 23.96 peratus
berbanding jadual sebanyak 25 peratus iaitu sedikit lewat daripada jadual iaitu sebanyak
1.04 peratus akibat daripada pelaksanaan PKP.

Bagi seksyen A iaitu dari Kota Bharu ke Dungun, skim kereta api telah
diluluskan pada 14 Mei 2020, merangkumi pembinaan enam buah stesen iaitu Kota
Bharu, Pasir Puteh, Jerteh, Bandar Permaisuri, Kuala Terengganu dan Dungun.
Kelulusan ini adalah bertepatan dengan program kerja penyediaan tapak yang telah
dilaksanakan bermula pertengahan tahun 2020. Sehingga 31 Ogos 2021 kemajuan kerja
fizikal telah mencapai 11.59 peratus berbanding jadual sebanyak 12.01 peratus.

Kerja-kerja fizikal juga sedang giat dilaksanakan di seksyen B iaitu jajaran dari
Dungun ke Temerloh. Sejak disambung semula pada Julai 2019, kemajuan kerja fizikal
di seksyen ini telah mencapai 28.04 peratus berbanding jadual sebanyak 26.9 peratus
merangkumi kerja-kerja tanah, pembinaan terowong di Dungun, Paka dan Kuantan.
Kerja-kerja awalan bagi pembinaan terowong di Gambang, Seri Jaya, Gedung Siam dan
Paya Pasir juga giat dijalankan.

Bagi seksyen C, iaitu dari Temerloh ke Pelabuhan Klang, kerajaan mengkaji
jajaran terbaik bagi memastikan ECRL memberi impak ekonomi yang maksimum.
Jajaran yang terbaik dan memberi impak maksimum kepada rakyat seperti yang telah
diumumkan pada 5 April 2021. Dalam hal ini, adalah penting ECRL dipastikan
tersambung secara strategik dan jaringan logistik rel kebangsaan. Kelebihan logistik ini
akan dicapai tanpa mengurangkan kualiti perkhidmatan penumpang sekali gus
menjadikan ECRL sebagai pemangkin ekonomi.

Dalam hal ini, cadangan penjajaran balik pada jajaran utara asal iaitu Temerloh,
Gombak, Serendah dan dilanjutkan ke Pelabuhan Klang telah dipertimbangkan oleh
Jemaah Menteri pada 21 Ogos 2020 dan Mesyuarat Majlis Perancangan Fizikal Negara
pada 13 Ogos 2020 serta diluluskan secara prinsip oleh Jemaah Menteri pada 21 Ogos
2020 dan 2 September 2020.

Susulan kepada kelulusan Jemaah Menteri, Kementerian Pengangkutan telah
mengadakan lebih daripada 37 sesi libat urus yang melibatkan 17 jabatan dan agensi
Kerajaan Negeri Selangor serta 12 jabatan dan agensi Kerajaan Persekutuan. Ini
bertujuan memperkemaskan cadangan penyesuaian teknikal untuk mengatasi isu-isu
sosial dan alam sekitar seperti Permatang Kuartza dan juga Empangan Batu
sepertimana yang telah diuar-uarkan dan apabila jajaran ECRL ini dikembalikan kepada
asal dan semua perkara ini telah diambil kira.

01100

Jajaran utara ICR telah sekali lagi diangkat untuk pertimbangan Jemaah Menteri
pada 31 Mac 2021 dan diluluskan pada hari yang sama. Pada masa ini, Kementerian
Pengangkutan menjangkakan tarikh penyiapan bagi seksyen A, B masih kekal
sepertimana yang dijadualkan iaitu pada 31 Disember 2026. Walau bagaimanapun,
penyiapan seksyen C dijangkakan akan mengalami kelewatan selama 12 bulan iaitu
pada 31 Disember 2027. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan pertama, sila Yang Berhormat Dungun.

Tuan Haji Wan Hassan bin Mohd Ramli [Dungun]: Terima kasih kepada
jawapan Yang Berhormat Pengangkutan. Soalnya ialah berlaku pertikaian jajaran antara
Kerajaan Negeri Selangor dengan Kementerian Pengangkutan di bawah Kerajaan
Persekutuan. Oleh sebab itu, apakah telah berlaku penyelesaian kerana difahamkan
setakat 15 September 2021, masih belum dimuktamadkan jajaran-jajaran pertikaian ini.
Jadi, bolehkah dinyatakan tindakan daripada kementerian dalam penyelesaian yang
perlu kerana melibatkan tanah-tanah di negeri Selangor? Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri, satu minit.
