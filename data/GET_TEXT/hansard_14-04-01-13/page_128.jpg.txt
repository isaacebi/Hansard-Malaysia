118 DR.05.10.2021

Selain daripada itu, satu modul Kelab Alam Sekitar Sekolah telah pun
dibangunkan sebagai panduan kepada guru-guru dalam mengadakan aktiviti dan
program Kelab Alam Sekitar di sekolah sebagai salah satu pendekatan dalam mendidik
pelajar untuk mencintai alam sekitar. Bagi memastikan kesedaran alam sekitar adalah
secara menyeluruh, Jabatan Alam Sekitar turut menjalankan program Rakan Alam
Sekitar dengan penglibatan masyarakat yang akan digerakkan sebagai ejen membantu
agensi-agensi kerajaan. Untuk makluman semua, sehingga kini, keahlian Rakan Alam
Sekitar berjumlah 157,348 orang ahli.

Selain daripada itu, sisa plastik yang tidak diurus dengan baik menyebabkan
pelbagai impak terhadap alam sekitar dan kesejahteraan hidup. Amalan 3R iaitu reduce,
reuse, recycle dengan izin, merupakan asas penting dalam konsep ekonomi kitaran bagi
menjamin sisa plastik dapat dikumpul dan diproses menjadi resin kitar semula. Aktiviti
pengumpulan dan pengisian sisa plastik perlu diperkukuhkan bagi memastikan aliran
sisa yang tersisih serta memenuhi spesifikasi untuk kitar semula.

01850

Untuk itu di peringkat kementerian, kita telah pun menyediakan agenda penting
memperkukuhkan ekonomi kitaran plastik dalam Rancangan Malaysia Ke-12.

Yang Berhormat Rasah membangkitkan isu pembinaan insinerator di daerah
Seremban yang dikhuatiri mencemarkan alam sekitar dan menyokong penuh beberapa
program yang telah dibuat oleh pihak kementerian. Saya ucapkan terima kasih kepada
Yang Berhormat Rasah kerana mendukung cita hasrat kementerian.

Untuk makluman Yang Berhormat, bahawa keputusan bagi kelulusan
pembinaan insinerator di tapak yang dimaksudkan sebenarnya di bawah bidang kuasa
dan tanggungjawab_ pihak berkuasa yang meluluskan atau PBM iaitu Majlis Bandaraya
Seremban selaras dengan dasar dan polisi yang ditetapkan.

Namun di pihak kementerian kita komited dalam memastikan punca
pencemaran di bawah Akta Kualiti Alam Sekeliling 1974 dapat dikawal melalui kawalan
had-had pelepasan, pengenaan kepada pelesenan syarat kelulusan, penguatkuasaan
dan pemantauan kepada kualiti alam sekeliling bermula di peringkat perancangan,
operasi dan penutupan bagi suatu premis ataupun projek yang dipohon.

Sektor yang kedua yang dibangkitkan oleh Ahli-ahli Yang Berhormat ialah sektor
perubahan iklim. Yang Berhormat Batang Lupar menyokong agenda pembangunan
Lestari 2030...

Tuan Cha Kee Chin [Rasah]: Yang Berhormat Menteri, Rasah.
Dato’ Sri Tuan Ibrahim bin Tuan Man: Sila.

Tuan Cha Kee Chin [Rasah]: Minta maaf Yang Berhormat Menteri. Sebelum
Yang Berhormat Menteri ke tajuk lain, berbalik kepada insinerator, memang betul, kita
tahu akhirnya kerajaan tempatan PBT. Cuma kenapa saya kemukakan kepada Yang
Berhormat Menteri dan juga Kementerian Alam Sekitar dan Air adalah sokongan
daripada Jabatan Alam Sekitar.

Saya rasa kalau tidak ada sokongan daripada Jabatan Alam Sekitar ataupun
komen yang dikatakan tidak sesuai kawasan tertentu dibina apa-apa loji ataupun
insinerator, saya rasa PBT tidak akan menjangkaui ataupun melanggar komen daripada
pihak alam sekitar.

Oleh sebab experts dia bagi saya bukan PBT. Expert ada di Jabatan Alam
Sekitar, yang very specific untuk isu ini. Jadi minta komen Yang Berhormat Menteri.

Dato’ Sri Tuan Ibrahim bin Tuan Man: Terima kasih Yang Berhormat Rasah.
Memang cadangan tapak dikemukakan oleh pihak PBT dan di pihak kementerian kita
akan pastikan bahawa tapak yang assign itu sesuai dan memenuhi syarat-syarat yang
mesti dipenuhi. Sekiranya syarat-syarat tersebut tidak dipenuhi, pihak Jabatan Alam
Sekitar tidak akan meluluskan tapak tersebut. Jadi walaupun selepas dibina pemantauan
terus dibuat oleh pihak Jabatan Alam Sekitar. Terima kasih Yang Berhormat Rasah.
