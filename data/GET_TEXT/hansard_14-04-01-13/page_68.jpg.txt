58 DR.05.10.2021

Datuk Seri Panglima Abdul Azeez bin Abdul Rahim [Baling]: Timbalan
Menteri.

Tuan Mohd Shahar bin Abdullah: ...sedikit, sedikit lagi. Tuan Yang di-Pertua —
nanti saya bagi, Yang Berhormat Baling. Izinkan saya habiskan satu para lagi. Sebagai
persediaan Tuan Yang di-Pertua, Bajet 2022 yang akan diumumkan oleh Yang
Berhormat Menteri Kewangan pada Oktober tahun ini, Kementerian Kewangan kini
sedang melakukan pelbagai sesi libat urus di antara dua pihak, kerajaan dan
pembangkang dan juga semua pihak yang berkepentingan.

Ini kerana, bagi Kementerian Kewangan, inilah langkah yang bertepatan dalam
konsep Keluarga Malaysia dalam kita merangka strategi untuk memulihkan ekonomi
negara yang terkesan akibat pandemik COVID-19. Sudah pastinya, kita akan
memastikan Malaysia akan pulih daripada krisis kesihatan berakhir pada tahun 2021 dan
insya-Allah pada tahun 2022 merupakan tahun pemulihan. Saya beri kepada Yang
Berhormat Bagan, Tuan Yang di-Pertua dan Yang Berhormat Baling.

Tuan Lim Guan Eng [Bagan]: Terima kasih kepada jawapan daripada rakan
saya, Yang Berhormat Timbalan Menteri Kewangan |. Bolehkah Yang Berhormat
Timbalan Menteri menyatakan jumlah kerugian ekonomi yang dialami selepas total
lockdown dilaksanakan pada tahun lepas bulan Mac? Memandangkan bahawa lapan
pakej rangsangan ekonomi sebanyak RM530 bilion telah diperkenalkan, tetapi masih
tidak dapat memulihkan keadaan ekonomi kepada tahap tahun 2019.

Walaupun itu ada pembangunan ekonomi lebih tujuh peratus, tetapi kalau
berbanding dengan penguncupan sebanyak 8.4 peratus, masih belum mencukupi lagi.
Adakah kerana daripada RM530 bilion ini, RM330 bilion yang dibelanjakan bukan
kesemuanya dalam bentuk suntikan dana secara langsung? Tadi, Yang Berhormat
Timbalan Menteri Kewangan | sendiri menyatakan, kalau kita lihat daripada segi
suntikan dana secara langsung hanya RM63 bilion. Sekiranya kita dapat memberikan
suntikan dana secara langsung, mungkin keadaan akan lebih baik lagi. Ini yang pertama.

Kedua ialah, saya tanya—yang disebutkan usaha untuk bukan_ sahaja
memberikan bantuan, tetapi dalam aspek ini, adakah satu siasatan terperinci atau
secara rasmi yang merangkumi merentasi peringkat antarabangsa telah dijalankan ke
atas Kertas-kertas Pandora, di mana kita lihat bahawa ada pengeluaran ataupun aliran
dana secara haram lebih RM1 trilion? Adakah satu siasatan diadakan?

Apakah usaha untuk mendapatkan balik wang yang telah dialihkan? Saya tahu,
ia melibatkan beberapa personaliti utama parti politik dan juga daripada orang-orang
kenamaan, tetapi saya rasa demi kepentingan nasional, adakah satu siasatan akan
diadakan? Kerana ini satu perkara penting. Terima kasih, Yang Berhormat Timbalan
Menteri.

Datuk Seri Panglima Abdul Azeez bin Abdul Rahim [Baling]: Terima kasih
Yang Berhormat Timbalan Menteri. Saya terbaca dalam Google Mobility Index berkaitan
dengan apa yang disebutkan oleh Yang Berhormat Timbalan Menteri tadi, berkaitan
dengan pandemik COVID-19, bagaimana kita menyelaras. Saya nak ucapkan syabas
dan tahniah kepada Kementerian Kewangan kerana dapat mengatasinya dengan ada
juga merancakkan ekonomi.

Kita sedar ia bukanlah serancak terdahulu, tetapi walau bagaimanapun, kerana
sumbangan-sumbangan seperti subsidi-subsidi, Bantuan Prihatin Nasional, projek
berskala kecil, pinjaman mikro kredit, sokongan bantuan sosial kepada golongan muda
terjejas, dan juga kepada Geran Khas Prihatin kepada mereka yang tidak ada kerja.
Alhamdulillah, teruskan usaha ini.

Sebelum saya hendak tanya soalan saya, saya ingin syorkan agar dalam bajet
yang akan datang ini, harap-harap sudah buat persiapan yang rapi untuk tambahan
wang untuk pastikan endemik ini yang akan kita laksanakan dapat kita kawal dan
membantu. Soalan saya, apakah indikator ekonomi negara yang boleh dinyatakan bagi
meyakinkan rakyat bahawa ekonomi negara kita berada di atas landasan yang tepat?
Apakah sektor-sektor yang terkesan dan sejauh mana jangka masa untuk melaksanakan
pemulihannya? Terima kasih Yang Berhormat Menteri. Terima kasih Tuan Yang di-
Pertua.
