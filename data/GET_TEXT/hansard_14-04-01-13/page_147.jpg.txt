DR.05.10.2021 137

Justeru, KBBM adalah antara fokus kementerian untuk membantu khususnya
industri kecil dan sederhana melonjakkan momentum perniagaan mereka terutama
dalam tempoh pasca pandemik COVID-19. Dalam masa yang sama, kementerian turut
menggerakkan insentif Program Jualan Malaysia (PUM) bagi memulihkan semula
keyakinan rakyat untuk berbelanja dan merancakkan semula aktiviti membeli-belah di
dalam negara. Ini penting untuk mempercepatkan kitaran pemulihan, pengembangan
dan pengukuhan ekonomi serta sektor perniagaan.

Tuan Yang di-Pertua, selain itu, beberapa inisiatif lain turut dirancang untuk
mencipta pekerjaan (job creation) seperti memperkenalkan Program Pembangunan
Francais Mikro dan Francais Mampu Milik. Daripada peruntukan RM6 juta, sebanyak
RM4.5 juta disediakan dalam bentuk geran bagi membantu franchisor mengembangkan
pakej berharga RM100 ribu dan ke bawah serta memudahkan golongan B40 dan M40
menceburi industri francais sebagai franchisee. Manakala bakinya RM1.5 juta
diperuntukkan untuk promosi di media, roadshow, latihan dan francais siswa.

Tuan Yang di-Pertua dan Ahli-ahli Yang Berhormat sekalian, kementerian juga
sedar, orang awam dan khususnya golongan siswa patut diberi peluang dan maklumat
lebih meluas mengenai program francais ini sebagai satu bidang perniagaan yang
berdaya saing untuk diceburi. Untuk itu, KPDNHEP turut melancarkan cabaran niaga
melalui Program Francais Siswa 2021 yang melibatkan 20 buah universiti dan tiga buah
politeknik premier. Matlamat kementerian adalah untuk melahirkan lebih ramai
usahawan francais yang berupaya membuka lebih banyak peluang pekerjaan dan
mengatasi masalah pengangguran kerana kebergantungan kepada prospek kerjaya
makan gaji.

Kementerian juga melihat industri jualan langsung berpotensi untuk
dikembangkan dan dimajukan. Saya berharap agar rakyat Malaysia mengambil peluang
ini bagi membolehkan kita bermula semula (restart) kerana kita semua sedia maklum,
ramai rakyat Malaysia yang terjejas punca pendapatan mereka akibat penularan wabak
COVID-19 yang masih kita hadapi sekarang.

Tuan Yang di-Pertua dan Ahli-ahli Yang Berhormat sekalian, sebelum
mengakhiri ucapan penggulungan ini, sekali lagi saya ingin merakamkan penghargaan
dan terima kasih kepada Ahli-ahli Yang Berhormat yang mengambil bahagian dalam
perbahasan pada kali ini. Saya percaya, pandangan dan cadangan Abhli-ahli Yang
Berhormat dapat membantu memperkukuhkan lagi dasar dan tanggungjawab yang telah
diamanahkan kepada kementerian ini untuk dilaksanakan sebaik-baiknya, terutama
usaha kementerian bagi memastikan pelaksanaan dan manfaat RMKe-12 dapat
dinikmati oleh Keluarga Malaysia seluruhnya. Sama-sama kita ketepikan perbezaan,
perkasakan penyatuan, dan tanamkan_ kecintaan untuk menjayakan usaha
membebaskan negara daripada krisis kesihatan dan ekonomi ini. Sekian terima kasih.

Tuan Yang di-Pertua: Terima kasih Yang Berhormat Timbalan Menteri. Ahli-ahli
Yang Berhormat semua, Mesyuarat Dewan hari ini ditangguhkan sehingga jam 10 pagi
hari Rabu, 6 Oktober 2021. Assalamualaikum warahmatullahi wabarakaatuh dan
selamat malam.

[Dewan ditangguhkan pada pukul 8.04 malam]
