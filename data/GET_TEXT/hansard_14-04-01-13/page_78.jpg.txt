68 DR.05.10.2021

KKR semestinya sentiasa berganding bahu dengan menggunakan kepakaran
dan era pemangkin digital Revolusi Perindustrian Keempat atau dikenali sebagai 4IR
untuk sama-sama merealisasikan matlamat Rancangan Malaysia Ke-12 dan membina
sebuah negara yang berdaya saing serta kalis cabaran dengan membawa semangat
dan mendakap erat prinsip bekerja bersama rakyat demi Keluarga Malaysia.

Sebelum saya meneruskan penggulungan, saya ingin mengambil kesempatan
ini untuk mengucapkan terima kasih kepada 27 orang Ahli Yang Berhormat yang telah
mengambil bahagian dalam sesi perbahasan yang menyentuh isu-isu di bawah bidang
kuasa Kementerian Kerja Raya sepanjang sesi perbahasan yang lalu. Terima kasih atas
keprihatinan Ahli-ahli Yang Berhormat mengenai isu-isu yang dibangkitkan itu. Saya
akan menggunakan kesempatan ini dengan sebaik mungkin bagi memberikan jawapan
bagi setiap persoalan dan cadangan-cadangan Ahli Yang Berhormat tersebut.

Tuan Yang di-Pertua, isu berhubung kait dengan Projek Lebuhraya Pan Borneo.
Ahli Yang Berhormat Sibuti membangkitkan tentang cadangan pemasangan menara
komunikasi dan laluan fiber optic sejajar dengan Lebuhraya Pan Borneo. Untuk
maklumat Ahli Yang Berhormat, isu yang dibangkitkan oleh Yang Berhormat ini dalam
perhatian kementerian dan sebenarnya operasi untuk pengalihan utiliti fiber optic sedia
ada sedang dijalankan dan dipantau rapat oleh Sarawak Multimedia Authority (SMA)
bersama-sama dengan Suruhanjaya Komunikasi dan Multimedia Malaysia. Ini termasuk
pemasangan menara komunikasi yang berada di dalam bidang kuasa SMA.

Ahli Yang Berhormat Labuan membangkitkan mengapa tiada jajaran ke Labuan
di dalam Projek Lebuhraya Pan Borneo. Untuk maklumat Ahli Yang Berhormat, bagi
menghubungkan Wilayah Persekutuan Labuan dengan negeri Sabah, cadangan
pembinaan jambatan Labuan-Sabah secara kerjasama awam swasta ataupun public
private partnership (PPP) dengan izin telah diluluskan secara prinsip oleh Jemaah
Menteri pada 9 September 2020 untuk dilaksanakan melalui proses request for proposal
(RFP) dengan izin melalui memorandum bersama Jemaah Menteri di antara
Kementerian Wilayah Persekutuan dan juga Kementerian Kerja Raya dan projek ini
masih dalam fasa pengiklanan yang akan tamat pada 1 November 2021.

Datuk Rozman bin Isli [Labuan]: [Bangun]

Dato’ Sri Haji Fadillah bin Yusof: Ahli Yang Berhormat Sandakan menekankan
agar Projek Lebuhraya Pan Borneo segera dilaksanakan. Untuk maklumat Ahli Yang
Berhormat, pelaksanaan Projek Lebuhraya Pan Borneo Sabah fasa 1 dengan anggaran
jarak keseluruhan 706 kilometer dibahagikan kepada 35 pakej kerja. Sehingga kini 12
pakej kerja telah dibuat pelantikan kontraktor bagi tujuan kerja-kerja pembinaan dengan
status kemajuan pembinaan sehingga Julai 2021 bagi pakej kerja yang telah dimulakan
adalah 56 peratus.

Manakala surat setuju terima (SST) bagi tiga pakej kerja baharu yang
melibatkan laluan daripada Sandakan mile 35 ataupun 32 batu sehingga Sungai Boto
telah dikeluarkan pada September 2021 dan kerja-kerja pembinaan tiga pakej tersebut
akan bermula pada tahun ini.

Satu pakej kerja baharu yang melibatkan laluan dari Serusup ke Bintulu pula
telah diperuntukkan di dalam Rolling Plan Pertama, Rancangan Malaysia Ke-12.
Menjadikan keseluruhan 16 pakej kerja akan dilaksanakan buat masa kini. Kerajaan
sentiasa prihatin dan komited dalam memastikan kelancaran dan kelangsungan projek
Lebuhraya Pan Borneo Sabah sebagai pemangkin pembangunan sektor sosioekonomi,
perindustrian serta pelaburan di sepanjang jajaran projek tersebut.

Tuan Yang di-Pertua, projek Lebuhraya Pantai Barat ataupun lebih dikenali
sebagai WCE. Yang Berhormat Taiping menyentuh tentang kelewatan Projek WCE.
Untuk maklumat Ahli Yang Berhormat, pembukaan Lebuhraya Persisiran Pantai Barat
(WCE) secara berperingkat telah bermula pada tahun 2019 melibatkan seksyen 5 iaitu di
Bandar Bukit Raja ke Kapar, Seksyen 8, Seksyen 9 dan Seksyen 10 melibatkan Hutan
Melintang ke Beruas. Manakala Seksyen 11 yang bermula dari Persimpangan Beruas ke
Persimpangan Taiping Selatan merupakan jajaran di negeri Perak yang mengalami
kelewatan setiap pembinaan.
