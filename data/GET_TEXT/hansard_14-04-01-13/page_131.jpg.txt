DR.05.10.2021 121

Dato’ Sri Tuan Ibrahim bin Tuan Man: Kita ada masa sangat terhad dan saya
ada tiga...

Tuan Yang di-Pertua: Maaf, maaf.

Dato’ Sri Tuan Ibrahim bin Tuan Man: Saya hendak terus kepada Yang
Berhormat Rasah menyokong Pelan Tindakan Bandar Hijau yang dinyatakan dalam
fokus kelapan dan berhasrat supaya bandar Seremban dapat menjadi perintis. Terima
kasih Yang Berhormat Rasah. Untuk makluman Yang Berhormat, KASA telah
membangunkan Pelan Induk Bandar Rendah Karbon Negara bagi memacu transformasi
ke arah Bandar Rendah Karbon dan Seremban merupakan salah satu bandar sasaran di
bawah NLCCM, di bawah Geran Pemangkin Bandar Rendah Karbon. Sebanyak 99 buat
PBT telah pun diluluskan peruntukan berjumlah RM23.5 juta bagi pelaksanaan inisiatif
bandar rendah karbon di seluruh negara.

Isu yang ketiga ialah isu bekalan air dan perkhidmatan pembetungan. Preamble
kepada jawapan apa yang dibangkitkan oleh Ahli-ahli Yang Berhormat, sebelum saya
menjawab isu-isu yang dibangkitkan berkenaan dengan bekalan air. Saya ingin
memaklumkan bahawa perkhidmatan bekalan air disediakan oleh operator-operator air
di negeri masing-masing.

Operator air ini hampir kesemuanya dimiliki oleh kerajaan negeri. Fungsi
Kementerian Alam Sekitar dan Air adalah menetapkan hala tuju dan polisi sektor air
negara, manakala fungsi kawal selia dilaksanakan oleh Suruhanjaya Perkhidmatan Air
Negara dan pembiayaan pembangunan aset-aset bekalan air oleh Pengurusan Aset Air
Berhad (PAAB) berdasarkan pendekatan bina dan pajak dan bagi negeri-negeri yang
telah memuktamadkan penstrukturan semula industri perkhidmatan air.

Sebagai sebuah entiti perniagaan, operator air harus mempunyai kedudukan
kewangan yang kukuh untuk terus memberikan khidmat yang berkualiti kepada
pengguna. Sekiranya pelaburan terhadap infrastruktur air tidak dapat dibuat, masalah
bekalan air akan terus berpanjangan akibat infrastruktur yang telah lama dan usang,
seterusnya akan memberi kesan kepada pengguna.

Namun dalam hal ini, kerangka atau model tadbir urus industri perkhidmatan
bekalan air ini tidak terpakai di negeri Sabah dan Sarawak. Sehubungan dengan itu,
saya ingin mencadangkan agar Sabah dan Sarawak juga turut mempertimbangkan
untuk mengguna pakai kerangka pengurusan dan tadbir urus bekalan air yang sama,
dalam menyusun semula sektor bekalan air dan pembetungan negeri masing-masing.

Yang Berhormat Port Dickson telah pun membangkitkan masalah bekalan air
terawat yang tidak disebut semasa pembentangan Rancangan Malaysia Ke-12, juga
masalah bekalan air di kawasan Kota Kinabalu serta Lahad Datu. Untuk makluman Yang
Berhormat Port Dickson, isu bekalan air di kawasan Kota Kinabalu dan Lahad Datu tidak
dimasukkan dalam Rancangan Malaysia Ke-12 kerana projek ini termasuk dalam
Rancangan Malaysia Ke-11 dan projek sambungan pelaksanaannya dalam Rancangan
Malaysia Ke-12.

Untuk makluman Dewan yang mulia, Kerajaan Persekutuan telah pun
memperuntukkan sebanyak RM429 juta bagi menyelesaikan isu bekalan air di Kota
Kinabalu untuk naik taraf Loji Rawatan Air Telibong II daripada 80 juta liter sehari
kepada 160 juta liter sehari, termasuk saluran paip utama daripada tangki simpanan
projek ini sedang dilaksanakan dan jangka siap pada Mac 2022. Bagi daerah Lahad
Datu pula, sebanyak RM270 juta telah pun diperuntukkan...

Datuk Mohd Azis bin Jamman [Sepanggar]: Yang Berhormat.

Dato’ Sri Tuan Ibrahim bin Tuan Man: Bagi membina loji rawatan air
berkapasiti 60 juta liter sehari. Projek ini dijangka siap pada Jun 2023.

Datuk Mohd Azis bin Jamman [Sepanggar]: Yang Berhormat, daripada
Sepanggar.

Dato’ Sri Tuan Ibrahim bin Tuan Man: Sila.

Datuk Mohd Azis bin Jamman [Sepanggar]: Okey. Pertama sekali saya ingin
mengucapkan terima kasih kepada kementerian atas peruntukan yang telah disalurkan
