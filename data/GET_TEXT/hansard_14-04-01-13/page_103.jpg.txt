DR.05.10.2021 93

daya saing industri. Bukan sahaja untuk memenuhi tuntutan semasa, tetapi juga untuk
menarik pelaburan baharu dan inovasi untuk mentransformasikan industri masa
hadapan dengan pertumbuhan yang tinggi.

Tuan Yang di-Pertua, Yang Berhormat Seremban telah membangkitkan isu
jajaran ECRL. Perkara ini telah dijawab oleh saya pada pagi tadi semasa sesi persoalan.
Pilihan jajaran utara ECRL memberikan value for money di mana jajaran ini akan
meningkatkan ketersambungan rail cargo ke hab kargo aktif melalui pembinaan
Serendah Bypass. Ketersambungan ini meningkatkan daya tarikan untuk pemindahan
mod daripada jala raya kepada rel, meningkatkan kapasiti kargo bagi jaringan rel sedia
ada serta menyelesaikan isu laluan kargo dari [Tidak jelas] ataupun ke utara.

Faktor-faktor yang bakal menyumbang kepada aktiviti pengangkutan rail cargo
ini lebih aktif di sepanjang jaringan kereta api Pantai Barat dan Pantai Timur seterusnya
meningkatkan pergerakan kargo melalui rel di seluruh negara yang kini hanya sekitar
lima peratus. Nanti saya baca habis.

Kelebihan daripada aspek logistik ini dicapai tanpa mengurangkan tawaran
servis kereta api kepada penumpang di mana transit bagi pengguna ECRL adalah di
projek yang sedang dibangunkan iaitu Integrated Transport Terminal (ITT) Gombak,
Selangor. Ketersambungan ECRL dengan ITT Gombak akan membolehkan penumpang
dari negeri-negeri Pantai Timur untuk terus dihubungkan kepada beberapa rangkaian rel
dan perkhidmatan bas. ITT Gombak ini bakal menyediakan ketersambungan kepada
LRT terus ke KL Sentral, access ke laluan MRT2 dan ERL terus ke KLIA serta
perkhidmatan bas henti-henti dan bas ekspres.

Melalui jajaran utara, landasan baharu dual gauge sepanjang 23.9 kilometer
akan dibina untuk menghubungkan stesen Jalan Kastam terus ke Westport dan
Northport. Ini merupakan tambahan kepada skop asal di mana ia meningkatkan
kesalinghubungan di antara Pelabuhan Klang dan juga Pelabuhan Kuantan tanpa isu
double handling dan ia justeru akan menjadi satu draw bridge.

Ini sekali gus menjadikan pengangkutan rel melalui kargo lebih efektif daripada
segi kos. Hal ini tidak dapat dicapai sekiranya jajaran ECRL melalui Pulau Carey di
mana tidak terdapat sambungan terus ke Wesport kecuali melalui pembinaan jambatan
terbuka (draw bridge).

Selain daripada itu, projek pembesaran Westport masih lagi dalam peringkat
perancangan di mana pembinaan dijangkakan bermula pada tahun 2022. Oleh itu,
potensi kesalinghubungan Pelabuhan Kuantan dan Klang tidak dapat dicapai dalam
waktu terdekat sekiranya melalui jajaran Selatan. Yang Berhormat nak tanya?

Timbalan Yang di-Pertua [Dato’ Mohd Rashid Hasnon]: Yang Berhormat
Seremban.

Tuan Loke Siew Fook [Seremban]: Tuan Yang di-Pertua, yang pertamanya
saya tahu apa yang dihujahkan oleh Yang Berhormat Ayer Hitam ini, dia akan tetap
berhujah sebegitu walau apa pun hujah kita. Memang saya tidak setuju dengan apa
yang dihujahkan kalau hendak katakan daripada segi strategiknya lebih kepada jajaran
utara. Akan tetapi, persoalan pokok di sini ialah Yang Berhormat Menteri telah
mengarahkan supaya Jajaran C itu daripada Bentong dimulakan untuk masuk ke
Selangor.

Akan tetapi, persoalannya ialah adakah Kerajaan Negeri Selangor sudah
meluluskan permohonan daripada segi guna tanah tersebut kerana saya lihat seolah-
olah Yang Berhormat Menteri sekarang nak bulldoze Jajaran C_ ini dengan
menggunakan jajaran utara tanpa kelulusan daripada pihak Kerajaan Negeri Selangor.
Itu persoalan pokoknya.

Kalau Kerajaan Negeri Selangor tidak memberikan kelulusan, tidak memberikan
kerjasama daripada segi guna tanah maka apa yang dirancang itu tidak akan berjaya
dan ini akan menjadikan satu konflik di antara Persekutuan dan negeri. Akhirnya, projek
ini juga akan tergendala dan ini akan memberikan impak yang negatif kepada projek ini.
Saya pohon penjelasan. Adakah Selangor sudah berikan kelulusan? Terima kasih.
