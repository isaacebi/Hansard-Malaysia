32 DR.05.10.2021

USUL MENANGGUHKAN MESYUARAT
DI BAWAH P.M. 18(1)

Kebakaran di Stor Perubatan dan Farmasi
Klinik Kesihatan Jalan Masjid

12.03 tgh.

Dr. Kelvin Yii Lee Wuen [Bandar Kuching]: Terima kasih Tuan Yang di-
Pertua. Usul 18(1) bahawa Dewan ini membenarkan permintaan Ahli Parlimen Bandar
Kuching untuk membincangkan satu perkara tertentu berkenaan kepentingan orang
ramai yang berkehendak disegerakan.

Di Kuching, pada hari Ahad lalu berlaku satu kebakaran di stor perubatan dan
farmasi Klinik Kesihatan Jalan Masjid yang menyebabkan kemusnahan lebih 40 peratus
premis jenis kekal satu tingkat tersebut dan 80 peratus daripada barangan stok ubat-
ubatan, vaksin COVID-19, alkohol dan bahan perubatan yang lain.

Kita memang bersyukur tiada sebarang kecederaan ataupun kemalangan jiwa
dilaporkan dalam kebakaran terbabit. Namun isu besar masih jelas di mana keselamatan
bangunan-bangunan Kementerian Kesihatan yang ada di seluruh negara terjamin
terutamanya dengan kesesakan yang dialami disebabkan pandemik COVID-19 ini.
Malah banyak hospital di seluruh negara yang sampai sekarang belum mendapat
kelulusan keselamatan api daripada Jabatan Bomba dan Penyelamat Malaysia atau Sijil
Perakuan Bomba.

Ini adalah satu perkara yang sangat berbahaya dan adalah satu bom masa yang
boleh meletup bila-bila masa sahaja seperti yang berlaku di Hospital Sultanah Aminah,
Johor Bahru yang mengorbankan enam nyawa pada tahun 2016. Saya berpendapat
bahawa isu ini menepati parameter yang diperlukan iaitu ia adalah satu perkara yang
tertentu kerana melibatkan satu isu yang terperinci di mana pertama sekali melibatkan
penjelasan dari pihak KKM untuk membantu Klinik Kesihatan Jalan Masjid, Kuching dan
lagi penting komitmen dan langkah-langkah kerajaan untuk menangani isu keselamatan
api di kesemua premis KKM di seluruh negara.

Kedua, ini adalah satu isu yang harus disegerakan kerana kita kena mendapat
jawapan dan komitmen kerajaan secara segera sebelum mana-mana insiden yang tidak
diingini berlaku lagi. Akhirnya, ini satu isu yang memang melibatkan kepentingan orang
ramai kerana keselamatan rakyat kita di hospital-hospital dan klinik-klinik di seluruh
negara haruslah diutamakan pada musim pandemik ini di mana premis tersebut sering
sesak dengan orang ramai.

Kita tidak mahu menempatkan pesakit-pesakit COVID-19 kita dalam satu
perangkap kematian disebabkan langkah-langkah keselamatan atau kelulusan
keselamatan tidak diperoleh secara betul. Oleh itu, ia adalah wajar untuk Dewan yang
mulia ini membincangkan perkara itu supaya satu polisi dapat dicapai dan
menyelesaikan masalah ini. Sekian, terima kasih, Tuan Yang di-Pertua.

Tuan Yang di-Pertua: Terima kasih, Yang Berhormat Bandar Kuching. Ahli-ahli
Yang Berhormat, saya telah menerima satu pemberitahu usul di bawah Peraturan
Mesyuarat 18(1) oleh Yang Berhormat kawasan Bandar Kuching pada Isnin, 4 Oktober
2021. Teks usul itu adalah seperti yang telah dibacakan oleh Yang Berhormat sebentar
tadi.

Bagi membolehkan perkara ini ditimbangkan oleh saya, saya hendaklah berpuas
hati bahawa perkara yang dibangkitkan oleh Yang Berhormat itu memenuhi tiga syarat
iaitu:

(i) perkara itu tertentu;

(ii) ianya adalah bagi kepentingan orang ramai; dan

(iii) ianya hendaklah berkendak disegerakan.
