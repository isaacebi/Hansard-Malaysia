DR.05.10.2021 57

Izinkan saya Tuan Yang di-Pertua untuk memberi penjelasan beberapa perkara
yang dibangkitkan di bawah tanggungjawab Kementerian Kewangan. Pertamanya, Yang
Berhormat Bukit Bendera dan Yang Berhormat Pagoh telah membangkitkan isu yang
agak spesifik berkaitan strategi membangunkan ekonomi selepas pandemik COVID-19
dan keperluan bagaimana untuk mengukuhkan sektor-sektor ekonomi yang pastinya
memberi sumbangan besar kepada KDK negara.

Tuan Yang di-Pertua, sememangnya kerajaan telah dan sedang melaksanakan
pelbagai strategi dan inisiatif bagi memulihkan ekonomi yang terjejas akibat pandemik
COVID-19. Di samping kita melindungi nyawa dan kehidupan rakyat, antara strategi
yang utama untuk terus menyokong sektor yang terkesan dan merancakkan semula
ekonomi adalah pertama, pelaksanaan strategi 6R; resolve, resilience, restart, recovery,
revalitise dan reform, dengan izin. Bagi kita melakukan secara sistematik menyeluruh
menangani krisis, kita kini berada di peringkat yang akhir iaitu reform phase.

Kedua, pelaksanaan sejumlah lapan pakej bantuan ransangan ekonomi dan
bantuan komprehensif yang bernilai sebanyak RM530 bilion. Sejak Mac 2020, di mana
peruntukan semasa tahun 2020 berjumlah lebih kurang RM305 bilion dan peruntukan
semasa tahun ini 2021, berjumlah RM225 bilion.

Ketiganya kita memperkenalkan inisiatif-inisiatif belanjawan tahun 2021 dengan
peruntukan RM322.5 bilion. Keempat, kita melaksanakan satu pendekatan yang
menyeluruh melibatkan seluruh negara, iaitu melalui pelaksanaan Pelan Pemulihan
Negara (PPN) yang menjadikan satu strategi peralihan keluar secara berfasa dan
selamat daripada kemelut penularan pandemik COVID-19 susulan peningkatan kes
mendadak yang mengancam kesihatan awam.

01500

Tuan Yang di-Pertua, berikutan pelaksanaan apa yang telah saya sebutkan tadi,
pelbagai pakej, pelan, langkah berkenaan, trend pemulihan ekonomi telah dapat dilihat
di mana ekonomi negara telah berkembang sebanyak 7.1 peratus pada separuh
pertama tahun 2021 berbanding penguncupan sebanyak 8.4 peratus pada tempoh yang
sama pada tahun 2020.

Namun Dewan yang mulia ini, setelah mengambil kira momentum pertumbuhan
ekonomi yang terjejas berikutan pelaksanaan semula langkah pembendungan pandemik
yang lebih ketat mulai Mei 2021 susulan ancaman varian baharu COVID-19, kerajaan
telah menyemak semula unjuran pertumbuhan KDNK negara seperti mana yang telah
diumumkan pada tahun 2021 untuk Bajet 2021 kepada antara tiga peratus kepada
empat peratus, berbanding anggaran awal antara 6.5 peratus kepada 7.5 peratus.

Semakan semula tersebut adalah berdasarkan beberapa andaian. Satunya
berkaitan pembukaan semula sektor ekonomi dan sosial pada suku tahun keempat
2021, berikutan beberapa kemajuan dan keberkesanan pelaksanaan.

Pertamanya, Program Imunisasi COVID-19 Kebangsaan.

Keduanya, pelaksanaan pelbagai pakej rangsangan sepertimana yang telah
saya sebutkan sebentar tadi dan sepertimana Yang Berhormat Menteri Kewangan telah
nyatakan soalan nombor dua, Yang Berhormat Bagan pagi tadi.

Ketiganya, kita juga memberi keutamaan kepada pemboleh daya pertumbuhan
(growth enabler) seperti pendigitalan, penggunaan teknologi dalam usaha meningkatkan
prospek dan daya tahan ekonomi Malaysia dalam jangka masa sederhana selaras
dengan Rangka Tindakan Ekonomi Digital yang kita sebut sebagai MyDIGITAL.

Keempatnya, kita juga melakukan pelaksanaan kerangka kerja Aspirasi
Pelaburan Nasional dan Inisiatif Perkukuh Pelaburan Rakyat. Kelimanya, sudah pasti
Rancangan Malaysia Ke-12 tahun 2021 sehingga tahun 2025 telah menggariskan
pelbagai strategi dan inisiatif untuk memastikan pertumbuhan ekonomi yang mampan
terangkum sosioekonomi, kelestarian alam sekitar dalam jangka masa sederhana.
Sudah pasti ini semua, Tuan Yang di-Pertua, adalah sejajar dengan matlamat Wawasan
Kemakmuran Bersama 2030 dan matlamat Pembangunan Mampan Agenda 2030...
