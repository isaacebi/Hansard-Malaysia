52 DR.05.10.2021

2.36 ptg.

Menteri Kanan Pertahanan [Dato’ Seri Hishammuddin Tun Hussein]: Terima
kasih Tuan Yang di-Pertua. Saya sambung. Memberi respons kepada persoalan yang
dibangkitkan oleh Yang Berhormat Kota Belud dan Yang Berhormat Sepanggar yang
mempersoalkan pembinaan markas lima briged yang baharu...

Tuan Sanisvara Nethaji Rayer a/l Rajaji [Jelutong]: Yang Berhormat Menteri,
maafkan saya. Sebelum itu, kita telah berhenti waktu tengah hari. Saya telah bangun
untuk bertanya Yang Berhormat Menteri dua perkara sahaja. Kalau boleh— saya minta
maaf. Saya mengakui saya tidak membahaskannya tetapi dewasa ini, kita sering kali
mendengar tentang pencerobohan dalam kawasan Laut China Selatan oleh kapal-kapal
sama ada kapal-kapal tentera atau kapal-kapal nelayan daripada China.

Kita tahu bahawa— kita telah baca dalam liputan akhbar di mana Singapura,
apabila berlaku pencerobohan ini akan menghantar dengan izin saya menggunakan
istilah scramble military jets untuk sampai dan sama ada kejadian itu  berlaku
pencerobohan di laut ataupun di udara, kapal-kapal terbang tentera akan dihantar.
Soalan saya, kenapa kah tidak kita melakukan perkara yang sama, nombor satu.

Kedua, saya juga telah membaca satu laporan dalam surat khabar di mana
dengan tajuk, “China sends 16 military aircraft over disputed South China Sea shoals
near Malaysia”. Adakah kita akan respons? Saya percaya perkara ini berlaku pada 2
Jun. Adakah kita akan respons? Memang kita ingin mengelakkan sebarang pertempuran
atau pergolakan yang boleh menyebabkan masalah di antara dua buah negara tetapi
apakah langkah-langkah yang akan diambil oleh kementerian untuk kita menunjukkan
equal show of force dengan izin, kepada pihak-pihak yang mencerobohi kawasan laut
kita. Yang Berhormat Menteri, terima kasih.

Dato’ Seri Hishammuddin Tun Hussein: Tuan Yang di-Pertua, Yang
Berhormat Jelutong mengakui bahawa ia tidak dibahaskan. Oleh sebab banyak lagi isu
dan saya mempunyai lapan minit, jadi saya akan menjawab secara bertulis.

Dato’ Sri Azalina Othman Said [Pengerang]: Silakan.

Dato’ Seri Hishammuddin Tun Hussein: Terima kasih. Saya ingin memberi
respons kepada persoalan yang dibangkitkan oleh Yang Berhormat Kota Belud dan
Yang Berhormat Sepanggar yang mempersoalkan pembinaan markas lima briged yang
baharu di Kota Belud yang dilihat tiada ada sebarang bentuk ancaman di kawasan
berkenaan dan mencadangkan bahawa kem baharu sepatutnya dibina di pantai timur
Sabah yang terdapat ancaman keselamatan yang lebih besar.

Untuk makluman Ahli-ahli Yang Berhormat, Briged Kelima Infantri yang kini
berpangkalan di Kem Paradise, Kota Belud bertindak sebagai elemen kedalaman, in
depth element yang sentiasa bersiap sedia membantu forward element di
persempadanan sekiranya diperlukan dalam mempertahankan negeri Sabah daripada
sebarang ancaman. Pengawasan keselamatan di negeri Sabah dan khususnya di
kawasan Pantai Timur Sabah secara keseluruhannya turut diperkukuh dengan
pemantauan oleh Markas Angkatan Tugas Bersama di Kem Kukusan, Tawau secara
bersama oleh ketiga-tiga perkhidmatan.

Tentera Laut Diraja Malaysia telah menempatkan Markas Pemerintahan Armada
Timur di Kota Kinabalu bagi memerintah pangkalan laut di Sabah dan Sarawak,
Manakala Markas Laut Dua telah ditempatkan di Sandakan bagi memantau Pantai Timur
Sabah.

01440

Tentera Udara Diraja Malaysia pula menempatkan Markas Wilayah Udara 2 di
Labuan serta Pusat Bantuan Operasi Udara di Tawau bagi memantau keselamatan
ruang udara keseluruhan negeri Sabah.

Selain itu bagi terus memperkukuhkan keselamatan Sabah dan Sarawak,
MinDef juga sedang membangunkan pangkalan TLDM Markas Wilayah Laut 4 (Mawilla
4) di negeri Sarawak khususnya di Bintulu adalah berdasarkan lokasi yang strategik
daripada segi kedudukan dan pemusatan operasi maritim di Laut China Selatan. la telah
