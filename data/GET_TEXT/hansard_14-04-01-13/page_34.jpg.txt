24 DR.05.10.2021

Saya nak maklumkan kepada Yang Berhormat Tanjong bahawa kementerian
saya telah mengambil tindakan segera. Kita nak bawa ke Jemaah Menteri dalam waktu
terdekat untuk kita laksanakan pentadbiran tanah mengikut PPP juga di Pulau Pinang.
Jadi Yang Berhormat, tak betullah kata Pulau Pinang ini tersingkir daripada projek yang
kita laksanakan ini. Terima kasih.

Tuan Chow Kon Yeow [Tanjong]: Terima kasih kepada Yang Berhormat
Menteri kerana telah memberi jawapan dan komitmen yang positif. Memandangkan
pengurusan tanah adalah KPI bagi ease of doing business dan memandangkan sistem
di negeri Pulau Pinang sekarang dalam keadaan yang kritikal, maka kita harap perkara
ini dapat diawalkan dan disegerakan. Terima kasih.

Datuk Seri Takiyuddin bin Hassan: Terima kasih Yang Berhormat. Saya
memberi komitmen sepenuhnya akan membantu Pulau Pinang sebagaimana juga di
negeri-negeri lain. Terima kasih.

7. Dato’ Seri Haji Idris bin Jusoh [Besut] minta Menteri Pengajian Tinggi
menyatakan apakah perkembangan semasa Projek Kambing Tenusu yang diusahakan
oleh Universiti Sultan Zainal Abidin (UniSZA) sejak tahun 2017 di Hulu Besut,
Terengganu.

Menteri Pengajian Tinggi [Datuk Seri Dr. Noraini binti Ahmad]: Terima kasih
saya ucapkan kepada Tuan Yang di-Pertua dan Yang Berhormat Besut. Sebelum saya
memulakan ucapan, saya ingin mengucapkan selamat menyambut ‘Hari Akademia
2021’.

Tuan Yang di-Pertua, Universiti Sultan Zainal Abidin (UniSZA) telah
melaksanakan Projek Kambing Tenusu ataupun innovative approaches for community
dairy farm to enhance the value of goat’s milk di bawah skim geran Translational
Research, Dana Penyelidikan Fundamental, Kementerian Pengajian Tinggi bermula
daripada 1 Mei 2018 dan tamat pada 30 April 2019. Jadinya, selama 12 bulan.

Tujuan projek ini adalah untuk menginovasi amalan penternakan kambing
tenusu di ladang komuniti melalui penyelidikan komprehensif yang melibatkan
pembiakan baka kambing tenusu kepada petani, meningkatkan pengeluaran dan kualiti
nutrisi susu kambing melalui penambahbaikan daripada aspek pemakanan, kandang
kambing dan pemantauan melalui penggunaan aplikasi teknologi maklumat. Projek ini
mempunyai potensi yang luas dalam pasaran produk-produk berasaskan tenusu dan
telah membantu meningkatkan pendapatan petani dan penternak di kawasan sekitar
Besut dengan kadar pulangan (return of investment) positif pada tahun kedua dengan
pendapatan kasar sebanyak lebih kurang RM3,000 sebulan.

Projek penyelidikan ini telah selesai sepenuhnya dan laporan akhir telah pun
dikemukakan oleh pihak UniSZA. Hasil daripada kajian tersebut, pihak UniSZA berjaya
menghasilkan perumahan kambing tenusu yang lengkap dengan reka bentuk baharu,
tahan lama, mesra alam, lebih bersih dan mudah alih.

Selain itu, pihak UniSZA _ turut menghasilkan sistem i-farm bagi
mempertingkatkan kecekapan pengurusan ternakan dan memantau tahap kesihatan
serta kualiti susu kambing. Pada masa yang sama, projek ini telah berkembang dan
usaha pembiakbakaan baka import yang beradaptasi dengan iklim Malaysia telah
dilaksanakan dengan jayanya.

Sehubungan dengan itu, KPT melalui Dana Penyelidikan, Kementerian
Pengajian Tinggi Malaysia sentiasa menggalakkan kertas cadangan penyelidikan yang
berkualiti daripada universiti awam dan institusi pendidikan tinggi swasta dalam
menyokong ekosistem inovasi negara dalam bidang-bidang strategik.

KPT berharap penyelidikan yang dilaksanakan oleh pihak universiti boleh
memberikan impak secara terus kepada masyarakat kepada industri dan negara serta
memberikan tumpuan kepada beberapa bidang keutamaan yang difokuskan selaras
dengan pemacu sosioekonomi negara, pertumbuhan ekonomi utama dan matlamat
pembangunan mampan agar hasil penyelidikan mampu menyumbang kepada
pertumbuhan ekonomi negara. Sekian, terima kasih.
