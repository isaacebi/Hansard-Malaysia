DR.05.10.2021 31

Datuk Seri Haji Ahmad bin Hamzah: Terima kasih, Tuan Yang di-Pertua.
Terima kasih, Ahli Yang Berhormat dari Libaran.

Untuk makluman Tuan Yang di-Pertua, bahawa MAFI pada ketika ini kita telah
melancarkan satu skim dipanggil MAFI Prihatin. Kita- bukan sahaja mereka yang
terjejas dengan penyakit COVID-19 bahkan untuk kumpulan-kumpulan sasar dan kita
berikan bantuan. Kepada pesakit-pesakit ini yang terjejas tanaman mereka juga kita
akan berikan perhatian.

Berkenaan dengan teknologi pintar yang telah dibangkitkan oleh Yang
Berhormat tadi. Untuk makluman Tuan Yang di-Pertua, bahawa penggunaan teknologi
dalam sektor agromakanan khususnya pertanian pintar sememangnya sudah dikenal
pasti dalam RMKe-12 yang berimpak tinggi untuk menjana semula pertumbuhan
ekonomi negara. Jadi dalam Dasar Agromakanan Negara 2.0, mentakrifkan pertanian
pintar sebagai merujuk kepada penggunaan dan juga pengintegrasian teknologi tinggi
yang mesra alam secara lebih meluas dalam aktiviti pertanian.

Kita telah memperkenalkan beberapa insentif dan juga usaha bagi memastikan
supaya pertanian pintar ini dengan pengenalan kepada input pertanian berkualiti tinggi
seperti baka benih yang rintang penyakit, cuaca dan juga mampu menghasilkan
pengeluaran berganda serta bermutu tinggi.

Saya menghormati masa, maklumat yang lain nanti saya akan bagi secara
bertulis. Terima kasih, Tuan Yang di-Pertua.

Tuan Yang di-Pertua: Terima kasih. Ahli-ahli Yang Berhormat semua
sekarang tamatlah sesi untuk waktu Pertanyaan-pertanyaan bagi Jawab Lisan hari ini.
Terima kasih semua. Ada usul Menteri?

[Sesi untuk Pertanyaan-pertanyaan bagi Jawab Lisan tamat]

USUL

WAKTU MESYUARAT DAN URUSAN DIBEBASKAN
DARIPADA PERATURAN MESYUARAT

12.02 tgh.

Menteri Pengajian Tinggi [Datuk Seri Dr. Noraini Ahmad]: Tuan Yang di-
Pertua:

“Bahawa mengikut Peraturan Mesyuarat 12(1), saya mohon
mencadangkan bahawa Mesyuarat pada hari ini tidak akan
ditangguhkan sehingga jam 8.00 malam dan selepas itu Majlis
Mesyuarat akan ditangguhkan sehingga jam 10.00 pagi, hari Rabu 6
Oktober 2021.”

Tuan Yang di-Pertua: Terima kasih, ada yang menyokong?

Timbalan Menteri Pembangunan Usahawan dan Koperasi [Tuan Muslimin
bin Yahaya]: Tuan Yang di-Pertua, saya mohon menyokong.

Tuan Yang di-Pertua: Terima kasih. Ahli-ahli Yang Berhormat, sekarang saya
kemukakan masalah kepada Majlis untuk diputuskan. Masalahnya ialah usul seperti
yang dikemukakan tadi hendaklah disetujukan.

[Usul dikemuka bagi diputuskan; dan disetujukan]
