DR.05.10.2021 99

Datuk Seri Ir. Dr. Wee Ka Siong: Terima kasih.

Dato’ Sri Azalina Othman Said [Pengerang]: Terima kasih Yang Berhormat
Menteri. Sekarang saya jemput Yang Berhormat Menteri Sumber Manusia. 30 minit.

5.37 ptg.

Menteri Sumber Manusia [Datuk Seri M. Saravanan]: Terima kasih Tuan
Yang di-Pertua. Selamat petang dan salam sejahtera dan salam Keluarga Malaysia.
Terlebih dahulu Kementerian Sumber Manusia ingin merakamkan ucapan penghargaan
terima kasih kepada Yang Amat Berhormat Perdana Menteri di atas pembentangan usul
Rancangan Malaysia Ke-12 pada 27 September yang lalu. Ucapan penghargaan juga
kepada Unit Perancang Ekonomi, Jabatan Perdana Menteri selaku penyelaras dokumen
Rancangan Malaysia Ke-12 yang telah berjaya merealisasikan penyatuan dasar-dasar
penting negara.

Saya juga mengucapkan terima kasih kepada semua Ahli-ahli Yang Berhormat
yang terlibat dalam sesi perbahasan Rancangan Malaysia Ke-12 di dalam Dewan yang
mulia ini. Seramai 20 orang Ahli Yang Berhormat telah membangkitkan sebanyak 35
pertanyaan, isu dan cadangan berkaitan dengan Kementerian Sumber Manusia
sepanjang sesi perbahasan kali ini.

Tuan Yang di-Pertua, seperti mana yang dibentangkan, Rancangan Malaysia
Ke-12 bagi tempoh 2021 hingga 2025 dengan matlamat “Keluarga Malaysia - Makmur,
Inklusif dan Mampan”, akan menumpukan beberapa usaha merancakkan semula
pertumbuhan ekonomi negara. Di samping itu, pengagihan kemakmuran negara yang
lebih adil dan saksama juga akan dipastikan selain kelestarian alam sekitar turut
dikekalkan.

Rancangan Malaysia Ke-12 merupakan agenda pembangunan negara yang
mampan, selaras dengan semangat Keluarga Malaysia berteraskan aspirasi Wawasan
Kemakmuran Bersama 2030 dan Agenda Pembangunan Mampan 2030. Walaupun
dunia sedang berdepan dengan krisis kesihatan dan ekonomi yang meruncing, kerajaan
komited untuk memulihkan semula ekonomi negara yang terjejas teruk supaya
kesejahteraan rakyat dapat dipertingkatkan dan semua penduduk negara dapat
menikmati taraf hidup yang wajar.

Rancangan Malaysia Ke-12 memperkenalkan beberapa pembaharuan melalui
tiga tema, empat pemangkin dasar dan empat belas pemacu perubahan dengan
pendekatan keseluruhan negara atau whole of nation approach, dengan izin, yang mana
seluruh jentera dan agensi kerajaan, industri serta masyarakat terlibat secara langsung
dalam melaksanakan pembaharuan ini.

Dalam konteks Dasar Pembaharuan dan Pembangunan Sumber Manusia,
Kementerian Sumber Manusia menyambut baik matlamat utama kerajaan dalam RMKe-
12 ini, terutama yang berkaitan dengan penyediaan tenaga kerja masa hadapan. Tuan
Yang di-Pertua, di bawah pelaksanaan pemangkin dasar satu iaitu membangunkan
bakat masa hadapan yang menyokong pencapaian sasaran tema satu - menjana
semula ekonomi. Kementerian Sumber Manusia terus komited dalam membangunkan
bakat kemahiran tertinggi untuk memenuhi keperluan ekonomi.

01740

Pemangkin utama ini akan menumpukan kepada pembangunan bakat masa
hadapan dengan menjajarkan semula pasaran buruh, pendidikan dan latihan. Dalam
tempoh lima tahun, usaha akan dilipat gandakan bagi penjajaran semula pasaran buruh,
termasuk menggalakkan pampasan pekerja yang lebih saksama, meningkatkan
penyertaan tenaga buruh dan memperkukuhkan sistem yang menyokong pasaran
buruh. Di samping itu, kualiti pendidikan yang dipertingkatkan serta manfaat daripada
teknologi baru muncul seperti realiti maya (virtual maya reality), realiti terimbuh
(augmented reality) dan kecerdasan buatan (artificial intelligence), dengan izin, dijangka
akan dapat menambah baik sistem pendidikan dan latihan negara ini. Pemacu
perubahan ke-10...
