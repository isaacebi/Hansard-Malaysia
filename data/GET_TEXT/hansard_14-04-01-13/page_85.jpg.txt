DR.05.10.2021 75

Puan Isnaraissah Munirah binti Majilis @ Fakharudy [Kota Belud]: Tuan
Yang di-Pertua.

Dato’ Sri Haji Fadillah bin Yusof: Sebenarnya — Saya mohon maaf.
Sebenarnya saya dah diarahkan oleh Tuan Yang di-Pertua untuk membuat rumusan.
Apa sahaja yang lain-lain itu yang belum dapat saya jawab, saya akan jawab secara
bertulis. Yang Berhormat, kalau ada lagi persoalan, bolehlah panjangkan surat terus
kepada saya ataupun WhatsApp kepada saya. /nsya-Allah saya akan berhubung sendiri
dengan Yang Berhormat. Boleh?

Puan Isnaraissah Munirah binti Majilis @ Fakharudy [Kota Belud]: Saya
sebenarnya kalau boleh Tuan Yang di-Pertua, sebab isu jalan raya ini adalah isu yang
sangat besar untuk orang Sabah dan Sarawak. Kalau boleh, dilanjutkanlah sedikit untuk
Yang Berhormat Menteri jawapan. Sikitlah, kepada mereka yang ada dalam Dewan ini
contoh macam saya, Kota Belud.

Tuan Yang di-Pertua: Dah banyak dah kita bincang Sabah dan Sarawak.
Tolong rumuskan, Yang Berhormat Menteri. Selepas ini, Kementerian Pendidikan.

Dato’ Sri Haji Fadillah bin Yusof: Saya akur dengan apa yang diarahkan oleh
Tuan Yang di-Pertua...

Tuan Yang di-Pertua: Maaf.

Dato’ Sri Haji Fadillah bin Yusof: Untuk itu, yang lain-lain, seperti mana yang
saya katakan tadi, saya mohon maaf. Saya akan menjawab secara bertulis dan kalau
ada lagi persoalan berbangkit daripada jawapan bertulis tersebut, bolehlah berhubung
dengan kami dan insya-Allah kami akan memberi jawapan dan penjelasan seterusnya
berhubung kait dengan apa sahaja persoalan yang dibangkitkan.

Semoga dengan apa yang telah dijelaskan tadi, dengan perancangan
Rancangan Malaysia Ke-12 ini, kita bersama berganding bahu. /nsya-Allah kita akan
dapat mempertingkatkan infrastruktur negara kita untuk Keluarga Malaysia. Sekian,
wabillahi taufik walhidayah. Assalamualaikum warahmatullahi wabarakatuh.

Tuan Yang di-Pertua: Walaikumussalam.

Dato’ Sri Haji Tajuddin bin Abdul Rahman [Pasir Salak]: Terbaiklah Yang
Berhormat Menteri.

Tuan Yang di-Pertua: Seterusnya saya jemput Yang Berhormat Menteri Kanan
Kementerian Pendidikan. Silakan.

4.12 ptg.

Menteri Kanan Pendidikan [Datuk Dr. Mohd Radzi bin Md. Jidin]: Terima
kasih Tuan Yang di-Pertua. Bismillahi Rahmani Rahim. Assalammualaikum
warahmatullahi wabarakatuh dan salah sejahtera. Tuan Yang di-Pertua, terlebih dahulu
saya ingin mengucapkan tahniah kepada Yang Amat Berhormat Perdana Menteri atas
pembentangan Pelan Rancangan Malaysia Kedua Belas (RMKe-12) di Dewan yang
mulia ini yang bertemakan “Keluarga Malaysia — Makmur, Inklusif dan Mampan’.

Rancangan ini adalah sejajar dengan semangat Keluarga Malaysia
beraspirasikan Wawasan Kemakmuran Bersama dan Agenda Pembangunan Mampan
2030. Bagi pihak seluruh keluarga Kementerian Pendidikan Malaysia, saya mengambil
kesempatan ini mengucapkan setinggi-tinggi penghargaan dan terima kasih atas
keprihatinan kerajaan yang telah mengambil kira pandangan dan syor KPM dalam
merangka RMkKe-12.

Ahli-ahli Yang Berhormat sekalian, tahun 2020 dan tahun 2021 merupakan satu
tempoh yang amat mencabar bagi sektor pendidikan. Cabaran getir pandemik COVID-
19 yang bermula pada Mac 2020 telah mengakibatkan pembelajaran lebih lima juta
orang murid terkesan. Selain itu, hampir 500,000 orang warga pendidikan telah melalui
fasa perubahan dalam pendekatan pengajaran dan pembelajaran.

Syukur alhamdulillah minggu ini merupakan minggu pertama pembukaan
sekolah secara berfasa setelah sekolah ditutup untuk satu tempoh yang panjang.
