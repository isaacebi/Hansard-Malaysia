DR.05.10.2021 11

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Hang Tuah Jaya.

Tuan Karupaiya a/l Mutusami [Padang Serai]: Padang Serai.

Timbalan Yang di-Pertua [Dato’ Mohd Rashid Hasnon]: Saya jemput Yang
Berhormat Permatang Pauh.

Puan Nurul Izzah binti Anwar [Permatang Pauh]: Terima kasih Tuan Yang di-
Pertua. Soalan susulan saya, Yang Berhormat Menteri. Sejak RMKe-11 lagi, isu
ketidakpadanan pasaran buruh ini menjadi masalah yang dihadapi oleh kita. Sudah 83
minggu telah berlalu dengan 1,295 institusi TVET ditutup dan TVET ini sebahagian
daripada keperluan industri. Laporan Ketua Audit juga menegur bahawa wujudnya
fragmentasi, terlalu banyak kementerian yang mengawal selia TVET, maka akhirnya
perlu ada usaha untuk menyatukan kesemua program dan akreditasi.

Yang Berhormat ada mengumumkan usaha ke arah ini. Akan tetapi saya juga
ingin menanya, kenapakah Yang Amat Berhormat Perdana Menteri juga mengatakan
bahawa program upskilling dan reskilling akan diletakkan di bawah Kementerian Sumber
Manusia? Apakah sebenarnya perancangan ke depan berkait dengan penyatuan
akreditasi? Adakah kita akan adakan satu suruhanjaya berkait dengan hal ini? Terima
kasih, Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Permatang Pauh. Sila Yang Berhormat Menteri, satu minit.

Datuk Seri Dr. Noraini binti Ahmad: Terima kasih saya ucapkan kepada Yang
Berhormat Permatang Pauh. KPT adalah sekretariat kepada Majlis TVET Negara. Majlis
TVET Negara telah ditubuhkan dan mesyuarat kali pertama telah dipengerusikan oleh
Yang Amat Berhormat Perdana Menteri Pagoh sebelum ini. Majlis ini merupakan satu
badan tertinggi pembuat keputusan berkaitan hala tuju TVET negara dan berperanan
untuk menambah baik penyelarasan ekosistem TVET dengan sokongan padu daripada
semua pihak. Kalau tak salah saya, ada 11 kementerian yang berkait rapat dengan
Majlis TVET Negara dan disertai oleh para akademik dan peneraju industri.

Mesyuarat kedua, saya nak maklumkan, akan dipengerusikan oleh Yang Amat
Berhormat Perdana Menteri pada awal November. Mengenai soalan tadi, Yang
Berhormat menyatakan bahawa ada satu paper yang akan dibawa di dalam Mesyuarat
Majlis TVET Negara yang akan datang. Di mana sistem penarafan merentasi institusi
TVET awam dan swasta ini akan diharmonikan oleh pihak kerajaan. Paper itu akan
dibentangkan oleh Kementerian Sumber Manusia dan insya-Allah perbincangan lanjut
akan dibincangkan di dalam mesyuarat tersebut. Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri.

Datuk Seri Saifuddin Nasution bin Ismail [Kulim Bandar Baharu]: Boleh satu
lagi?

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Saya nak teruskan
sebab panjang masa dah kita berikan.

Datuk Seri Saifuddin Nasution bin Ismail [Kulim Bandar Baharu]: Fasal
graduan, kebolehpasaran graduan ini, Tuan Yang di-Pertua. Kalau boleh, sikit. Pendek
sahaja, 30 saat.

Timbalan Yang di-Pertua [Dato’ Mohd Rashid Hasnon]: 30 saat, baik. Sila
Yang Berhormat Kulim-Bandar Baharu.

Datuk Seri Saifuddin Nasution bin Ismail [Kulim-Bandar Baharu]: Terima
kasih. Yang Berhormat Menteri, kebolehpasaran graduan sangat bergantung pada kualiti
graduan yang dilahirkan oleh universiti. Jadi, kepimpinan dan hala tuju universiti itu
sangat penting. Peranan ini dimainkan oleh lembaga pengarah universiti.
