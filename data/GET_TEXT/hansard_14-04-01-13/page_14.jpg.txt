4 DR.05.10.2021

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Pertanyaan-pertanyaan Menteri seterusnya, saya menjemput Yang
Berhormat Kuala Krai.

2. Tuan Abdul Latiff bin Abdul Rahman [Kuala Krai] minta Menteri
Pelancongan, Seni dan Budaya menyatakan adakah kementerian bercadang untuk
menetapkan paras siling komisen harga jualan bilik melalui OTA (online travel agent)?
Kadar yang dikenakan oleh pihak OTA pada masa kini ialah sekitar 12 peratus — 18
peratus bagi setiap harga bilik, amat membebankan kepada pengusaha hotel dan rumah
tumpangan terutama musim pandemik ini, yang mana kos operasi meningkat.

Menteri Pelancongan, Seni dan Budaya [Dato’ Sri Hajah Nancy Shukri]:
Terima kasih Tuan Yang di-Pertua. Terima kasih Yang Berhormat yang bertanya.
Bismillahi Rahmani Rahim. Assalamualaikum warahmatullahi wabarakatuh.

Tuan Yang di-Pertua, untuk makluman Ahli Yang Berhormat, pada masa ini
pengoperasian kerjasama antara syarikat online travel agent atau OTA dengan premis
penginapan pelancong atau pun hotel antara contohnya, mahupun transaksi yang
pengguna adalah antara persetujuan terma dan syarat antara pihak-pihak yang terbabit
sahaja. Ini termasuklah penetapan kadar komisen yang kini adalah berdasarkan
persetujuan aturan perniagaan ataupun, dengan izin, business to business arrangement.

Kedua-dua pihak iaitu di antara syarikat OTA dan premis penginapan
pelancongan. Jadi hal ini, kerana pada masa ini tiada sebarang undang-undang atau
peraturan yang mengawal selia syarikat OTA di Malaysia.

Oleh yang demikian, kami di Kementerian Pelancongan, Seni dan Budaya
sedang meneliti keperluan bagi mewujudkan satu mekanisme kawal selia terhadap salah
satu segmen industri pelancongan ini. Kawal selia ini bukan sahaja boleh memastikan
kualiti perkhidmatan premis penginapan yang baik, malah turut boleh dijadikan sebagai
kerjasama antara kementerian dan pemegang taruh ataupun stakeholders, dengan izin
untuk terus meningkatkan industri ini ke tahap yang lebih baik.

Penelitian ini Tuan Yang di-Pertua, antara lain sudah pasti turut melihat isu
mengenai kadar komisen yang dikenakan oleh setiap syarikat OTA kepada premis
penginapan. Namun, kita perlu objektif dalam menimbang perkara ini. Ini kerana
pelbagai faktor perlu diambil kira dalam memutuskan suatu dasar untuk hal ini seperti
kuasa pasaran ataupun market forces, dengan izin, menyokong pembangunan
digitalisasi, serta mewujudkan persekitaran perniagaan yang kondusif untuk
membolehkan sesebuah syarikat berminat untuk terus beroperasi di Malaysia.

Pada masa yang sama, ia bukan hanya menyentuh bidang kuasa MOTAC
semata-mata, malah boleh merentasi bidang kuasa kementerian lain seperti
Kementerian Perumahan dan Kerajaan Tempatan ataupun KPKT serta Kementerian
Perdagangan Dalam Negeri dan Hal Ehwal Pengguna (KPDNHEP). Sekian, terima
kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang pertama, sila 30 saat, Yang Berhormat Kuala
Krai.

Tuan Abdul Latiff bin Abdul Rahman [Kuala Krai]: Terima kasih Tuan Yang
di-Pertua, terima kasih Yang Berhormat Menteri atas jawapan yang telah diberikan.
Soalan tambahan ialah, memandangkan kementerian masih lagi meneliti mekanisme
atau syarat-syarat untuk kawal selia ni, bolehkah pihak kerajaan melalui MOTAC
memberikan komitmen bahawa syarat yang membela dan memenangkan pengusaha
hotel akan dibuat bagi mengelakkan OTA mengaut keuntungan atas angin yang tinggi?
Terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Menteri, dua minit.

Dato’ Sri Hajah Nancy Shukri: Terima kasih Yang Berhormat. Terima kasih
Tuan Yang di-Pertua. Seperti yang saya sudah terangkan tadi, kita perlu melihat perkara
ini dari sudut yang lebih luas. Jika dilihat dari satu sudut, mungkin boleh dikatakan
