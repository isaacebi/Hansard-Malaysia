DR.05.10.2021 19

01110

Pelaksanaan Dana Jaminan Makanan (DJM) ini merangkumi empat fasa
pelaksanaan yang disesuaikan dengan pelaksanaan Pelan Pemulihan Negara iaitu
PRIHATIN 2020 sebanyak RM190 juta, PENJANA 2020 sebanyak RM227.37 juta,
PENJANA 2021 sebanyak RM150 juta, pakej Inisiatif Dana Jaminan Makanan 2021
sebanyak RM338 juta menjadikan keseluruhan Dana Jaminan Makanan adalah
sebanyak RM905.3 juta.

Untuk maklumat Ahli-ahli Yang Berhormat, sehingga 30 September 2021, bagi
pelaksanaan program-program di bawah pakej-pakej DJM tahun 2020, sebanyak
RM378.18 juta daripada RM417.3 juta iaitu bersamaan 90.6 peratus telah pun
dibelanjakan.

Manakala bagi program di bawah pakej-pakej DJM tahun 2021 yang berjumlah
RM488 juta, program-program ini sedang dalam peringkat pelaksanaan dan sebanyak
RM260.65 juta bersamaan 53.41 peratus telah pun dibelanjakan. Baki peruntukan ini
dijangka akan selesai dibelanjakan menjelang penghujung tahun ini.

Pelaksanaan DJM ini merupakan pelengkap kepada pelbagai subsidi insentif
dan bantuan yang disediakan di bawah MAFI kepada golongan sasar iaitu pesawah,
petani, penternak, nelayan dan pengusaha pertanian. Bagi pelaksanaan tahun 2020
seramai 198,000 individu ataupun persatuan telah menerima bantuan di bawah Pakej
Prihatin 2020, manakala 32,000 individu dan persatuan telah menerima pakej bantuan
secara langsung di bawah Pakej Penjana 2020. Penerima manfaat ini dijangka akan
meningkat setelah pelaksanaan inisiatif DJM selesai sepenuhnya.

Antara inisiatif-inisiatif di bawah Pakej Prihatin 2020 adalah jaminan bekalan
makanan, subsidi padi huma, padi bukit yang memberi manfaat kepada 41,435
pesawah, Program Bekalan Ikan Segar dan Ikan Beku yang memberi manfaat kepada
87,713 nelayan dan Dana Pertubuhan Nelayan Kawasan PNK dan Dana Khas
Pertubuhan Peladang Kawasan PPK yang masing-masing memberi manfaat kepada
103 PNK dan 31,565 persatuan dan peserta.

Manakala inisiatif di bawah Pakej Penjana 2020 termasuk projek pertanian
bandar, komuniti yang memberi manfaat kepada 14,150 orang peserta, Program Mobiliti
Tenaga Kerja dalam sektor agromakanan yang memberi manfaat kepada 3,576 peserta
dan 16,140 usahawan mikro telah mendapat manfaat melalui Skim Pembiayaan
Mikrokredit Agromakanan. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Silakan Yang Berhormat Kubang Pasu. Soalan tambahan pertama.

Dato’ Wira Haji Amiruddin bin Haji Hamzah [Kubang Pasu]: Terima kasih
Yang Berhormat Menteri. Daripada jawapan yang diberikan, saya kira ini lebih kurang
perbelanjaan pembangunan atau belanja mengurus yang biasa dilakukan oleh MAFI
setiap tahun. Contohnya subsidi kepada penanaman padi huma dan yang lain.
Bukannya satu dana yang khas diberikan untuk memastikan apabila negara dilanda
dengan pandemik COVID-19 ini kita dapat buat satu untuk memastikan availability dan
affordability of makanan itu dapat dijaga dengan baik.

Jadi saya nak minta yang pertamanya adalah tentang adakah ini sebenarnya
merupakan perbelanjaan-perbelanjaan biasa? Cuma dijenamakan semula menjadi dana
daripada Pakej Prihatin.

Yang kedua...

Timbalan Yang di-Pertua [Dato’ Mohd Rashid Hasnon]: Yang Berhormat
Kubang Pasu, sebut soalan sahaja.

Dato’ Wira Haji Amiruddin bin Haji Hamzah [Kubang Pasu]: Saya nak tanya
ialah tentang skor kita di dalam Global Food Security Index yang saya lihat affordability—
bahagian affordability agak okey. Cumanya kita kurang skor kita dalam availability dan
juga natural resources dan resilience.

Jadi saya nak tanya di dalam Pelan Tindakan Dasar Sekuriti Makanan Negara
yang sedang dirangka sekarang, sama ada penglibatan pelbagai pihak akan diminta
