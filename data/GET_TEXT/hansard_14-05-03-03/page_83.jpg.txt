DR. 5.10.2022 78

dipercayai telah bergerak sehaluan dengan pergerakan angin dan menyerang ramai orang
sekeliling. Situasi ini sangat merisaukan kerana ia adalah pencemaran dalam bentuk air dan
udara yang melibatkan nyawa beribu-ribu orang.

Soalan saya ialah, mengambil pengajaran daripada insiden ini, saya ingin tahu
adakah kementerian melakukan pemeriksaan tahap udara di tempat-tempat yang disyaki
berlakunya pembuangan sisa kimia ini daripada semasa ke semasa pada waktu ini dan
sejauh manakah amalan standard operasi (SOP) telah diusahakan oleh kementerian bagi
menangani kesan pencemaran dalam skala besar selepas ini?

Tuan Yang di-Pertua, kita juga masih diancam dengan kewujudan tapak-tapak
pembuangan sampah haram yang belum dapat dibanteras di mana kebanyakan tapak-tapak
ini juga telah melakukan pembakaran haram. Situasi ini tentunya menyebabkan pencemaran
di negara kita semakin membarah. Tapak pelupusan haram masih wujud di tempat umum
yang diketahui ramai. Kritikan umum menyebut bahawa tiada tindakan dibuat terhadap
pengusaha tapak-tapak pelupusan haram ini.

Soalan saya, apakah kementerian memberi ruang kepada orang awam untuk
menyalurkan maklumat secara terus kepada pihak berkuasa bila-bila masa bagi mencegah
kewujudan tapak-tapak pelupusan haram dan pembakaran terbuka ini? Sejauh manakah
usaha dibuat oleh Kementerian Alam Sekitar dan Air bersama Kementerian Perumahan dan
Kerajaan Tempatan untuk menggantikan tapak pelupusan sampah yang ada dengan
pembinaan insinerator yang terbukti lebih mesra?

Jadi, dengan beberapa persoalan dan cadangan itu, saya mohon menyokong.
Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tumpat. Seterusnya, kalau ikut senarai saya, Yang Berhormat Bukit Bendera tapi

beliau tidak ada dalam Dewan. Saya jemput Yang Berhormat Papar.

3.27 ptg.

Tuan Haji Ahmad bin Hassan [Papar]: Terima kasih Tuan Yang di-Pertua atas
peluang yang diberikan untuk Papar berbahas dalam Rang Undang-undang Kualiti Alam
Sekeliling (Pindaan) 2022.

Berkenaan dengan definisi “pembakaran terbuka” iaitu pembakaran ataupun
pembaraan yang berlaku di udara bebas dan tidak dihalakan ke udara bebas itu melalui
serombong atau cerobong. Definisi yang sama seperti dalam seksyen 29. Terdapat
beberapa persoalan berkenaan dengan definisi ini.

Pertama, adakah ianya terpakai di dalam semua keadaan? Sebagai contoh,
seseorang yang membuat pembakaran secara terbuka dan menyediakan serombong,
adakah ia dikira satu kesalahan? Kedua, berkenaan dengan serombong, apakah
kementerian telah menetapkan spesifikasinya?

Niat saya mempersoalkan definisi ini agar ianya lebih jelas dan difahami oleh rakyat

kita dan penguatkuasaan akan lebih berkesan.
