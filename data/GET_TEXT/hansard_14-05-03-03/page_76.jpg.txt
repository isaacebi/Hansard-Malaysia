DR. 5.10.2022 71

menjana kesedaran kepada rakyat ataupun kepada mereka untuk lebih berhati-hati dan
bersama-sama membina gaya hidup yang lebih sihat dan mampan.
01500

Cuma, Tampin ingin mengingatkan kementerian daripada aspek pengawalan,
penguatkuasaan. Apakah kementerian telah bersedia dengan segala kemampuan dan
keupayaan dari semua aspek untuk melakukannya? Tampin berpandangan, tidak ada
maknanya undang-undang berat dan menggerunkan boleh membanteras kegiatan yang tidak
bertanggungjawab itu sekiranya penguatkuasaan tidak dapat dan tidak mampu
diterjemahkan dalam bentuk yang lebih konkrit.

Jangan ada berlakunya ketirisan, salah laku, salah guna kuasa, hukuman terpilih dan
ketidakadilan berlaku dalam pelaksanaan undang-undang yang akan kita luluskan. Ini kerana
Tampin melihat banyak undang-undang, akta, peraturan yang ketat dan menakutkan telah
diluluskan dalam negara ini. Namun, jika terdapat tangan-tangan ghaib yang boleh
menggagalkan pelaksanaan undang-undang itu, ia hanya sekadar barang taruhan yang tidak
bermakna.

Dengan itu, Tampin menyokong pindaan untuk meluluskan rang undang-undang
yang dibentangkan pada petang ini. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Tampin. Seterusnya saya menjemput Yang Berhormat Sik, kemudian diikuti oleh

Yang Berhormat Kubang Pasu.

3.01 ptg.

Tuan Ahmad Tarmizi bin Sulaiman [Sik]: Assalamualaikum warahmatullahi
wabarakatuh. Terima kasih Tuan Yang di-Pertua. Pada petang ini, saya bersama-sama
membahaskan cadangan pindaan Akta Kualiti Alam Sekeliling 1974 dan sudah pasti ia
sebagai hasrat semua rakyat bagi memastikan kelestarian alam sekitar demi menjamin
kestabilan ekosistem negara dan memastikan negara kita Malaysia sentiasa bersedia dengan
isu perubahan iklim dunia pada hari ini.

Kita melihat negara menghadapi beberapa kejadian bencana alam yang menjadi
perhatian utama dalam beberapa dekad kebelakangan ini. Malapetaka alam boleh berubah
menjadi serius sehingga dianggap bencana apabila kesannya mengakibatkan kemusnahan
besar atau kehilangan nyawa manusia yang signifikan. Dalam hal ini, banyak berpunca
daripada kekurangan kesedaran menjaga alam sekitar dan penguatkuasaan undang-undang
bagi melindungi alam sekeliling kita.

Tuan Yang di-Pertua, pertama saya ingin membangkitkan hukuman kepada pelaku
yang disabitkan di bawah akta. Adakah ia dilihat secara menyeluruh dan bukan hanya
sekadar hukuman denda yang dinaikkan tetapi juga pasti perlu meliputi penguatkuasaan
hukuman penjara itu sendiri?

Sebagai contoh, pihak berkuasa negara China telah meningkatkan kawalan alam

sekitar ke atas industri keluli sejak sedekad lalu dalam usaha mengurangkan pencemaran
