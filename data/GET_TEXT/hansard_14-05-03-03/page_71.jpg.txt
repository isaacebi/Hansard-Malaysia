DR. 5.10.2022 66

Pendidikan berterusan- Itulah langkah pencegahan yang terbaik, pada saya. Apabila
ada pendidikan berterusan, maka segala kompaun dan penalti ini akan lebih bermakna dan
akan berkesan kalau ada pendidikan berterusan. Akan tetapi, saya juga sangat gembira
kerana masyarakat kita sekarang sangat cakna dan sangat berminat dan sangat sensitif
dengan isu alam sekitar. Silakan.

Tuan Sanisvara Nethaji Rayer a/l Rajaji [Jelutong]: Terima kasih Yang Berhormat
Kuala Kedah. Saya tertarik dengan perbahasan dan pendapat-pendapat Yang Berhormat
yang diutarakan tadi.

Apakah komen Yang Berhormat, baru-baru ini kita bercakap tentang isu
penguatkuasaan tanpa mengira berat sebelah terhadap VVIP dan sebagainya. Kita lihat baru-
baru ini ada kenyataan yang dikeluarkan oleh seorang Yang Berhormat iaitu Yang Berhormat
Pengerang dalam satu perhimpunan yang diadakan bersama-sama dengan wakil-wakil
rakyat dan juga wakil-wakil UMNO yang mengatakan bahawa Perdana Menteri sepatutnya
memilih Peguam Negara. Adakah ini juga menunjukkan bahawa kalau berlaku sesuatu
kesalahan, kalaulah Perdana Menteri itu memilih Peguam Negara, ada kemungkinan VVIP
atau orang-orang ternama, kemungkinan pemimpin-pemimpin UMNO, akan terlepas? Ini
adalah masalah yang berlaku berulang kali di negara kita.

Dr. Azman bin Ismail [Kuala Kedah]: Ya, terima kasih atas pencerahan itu. Saya
sama sekali tidak menolak sebarang campur tangan kepada mana-mana institusi negara
khusus tentang penguatkuasaan itu juga. Saya sebutkan tadi tentang penguatkuasaan akta
ini, pindaan ini akan berkesan hanya sekiranya tidak ada campur tangan politik atau VVIP.

Tuan Yang di-Pertua, saya ingin merujuk secara khusus pindaan seksyen 34B,
larangan terhadap penempatan peletakan barangan terjadual, pembuangan bahan toksik
iaitu penjara mandatori tidak lebih lima tahun dan denda RM100,000 hingga RM10 juta.

Saya mengalu-alukan pindaan ini kerana saya rasa, seperti yang saya sebut tadi,
tentang sungai tercemar. Di kawasan saya sendiri, saya melihat segala pencemaran yang
berlaku itu akhirnya sampai ke sungai. Sungai dan laut akhirnya dianggap sebagai tempat
pembuangan. Saya harap diuar-uarkan tentang denda dan penalti yang telah dinaikkan ini
supaya masyarakat sedar bahawa sungai dan laut dan sumber air itu tidak boleh dicemarkan
kerana rosak ekologinya, bahaya kepada manusia dan segala hidupan di sungai.

Akan tetapi, di kawasan saya di Kuala Kedah, masalahnya ialah ejen. Industri tidak
terus membuang bahan-bahan mereka ke sungai. Mereka mengupah orang-orang tempatan
untuk membawa ke sungai dan melonggokkan bahan buangan industri. Itu berlaku di tepi laut
Kuala Kedah, di Kuala Kangkong, kawasan saya.

Jadi, soalan saya kepada Menteri sebagai soalan terakhir ialah dalam kes itu,
siapakah yang akan ditangkap, dikenakan denda dan penalti yang tinggi ini? Adakah industri
atau ejen-ejen yang mengambil upah?

Timbalan Yang di-Pertua [Dato’ Mohd Rashid Hasnon]: Baik.

Dr. Azman bin Ismail [Kuala Kedah]: Dengan itu, Tuan Yang di-Pertua, saya

menyokong sepenuhnya pindaan ini dan saya harap kita akan ada pindaan-pindaan lain yang
