DR. 5.10.2022 118

Menjawab soalan yang sama daripada Yang Berhormat Kuala Kedah,
membangkitkan pihak yang dikenakan hukuman. Kementerian menjelaskan bahawa,
tindakan penjara mandatori ini adalah kepada individu yang melakukan kesalahan tersebut
atau kepada Pengarah Syarikat sekiranya syarikat yang melakukan kesalahan berdasarkan
seksyen yang berkaitan. Jadi kita caj kepada mereka yang melakukan pencemaran. Kalau
syarikat maka kita caj kepada Pengarah Syarikat.

Yang Berhormat Tampin, Yang Berhormat Tumpat, Yang Berhormat Setiu
membangkitkan isu pengurusan sampah dan tapak pelupusan sampah dan sisa pepejal
haram. Untuk makluman semua, bahawa kementerian hanya mengawal selia kepada sisa
ataupun bukan sisa domestik. Sisa domestik ini termasuk di bawah Kementerian Perumahan
dan Kerajaan Tempatan (KPKT), dan dengan pihak PBT.

Yang Berhormat Tampin, Yang Berhormat Tumpat, Yang Berhormat Setiu, Yang
Berhormat Rasah, Yang Berhormat Hang Tuah Jaya dan Yang Berhormat Hulu Langat
membangkitkan isu tentang tanggungjawab besar bila rang undang-undang ini diluluskan
terutama tentang kemampuan anggota penguat kuasa.

Kementerian akan memastikan keupayaan sumber manusia dan kelengkapan
logistik dipertingkatkan terutama bagi meningkatkan keupayaan pasukan siasat dan pasukan
pendakwa. Buat masa ini Jabatan Alam Sekitar mempunyai kekuatan lebih kurang sebanyak
1,132 orang anggota Pegawai Penguat Kuasa di seluruh Malaysia, dan bilangan ini
sememangnya tidak mencukupi, dan kita pun mengakui perkara tersebut bagi menangani
kes pencemaran alam sekitar yang makin meningkat dan semakin mencabar.

Kementerian sedang meneliti keperluan pertambahan perjawatan bagi mewujudkan
pejabat cawangan JAS di setiap daerah di seluruh negara. Sebagaimana yang dibangkitkan
oleh banyak Ahli Yang Berhormat, kita akui bahawa bila kita kuatkuasakan akta ini, kita perlu
tingkatkan, mewujudkan pejabat-pejabat cawangan lebih banyak.

Hal ini kerana kelewatan kita mendapat pembuktian menyebabkan kita payah untuk
membuat pendakwaan, dan pemantauan yang kita buat pencemaran mereka yang
melakukan pencemaran atau ‘penjenayah alam sekitar’ ini mereka ambil kesempatan waktu
tengah malam, waktu hujan hendak turun, di tempat-tempat yang terasing jauh daripada
pandangan orang ramai, dan sebagainya.

Jadi oleh sebab itu kita mengalu-alukan dengan penambahan pegawai sahaja, saya
yakin tidak akan mampu menyelesaikan. Kita perlu pendidikan, perubahan sikap,
masyarakat, kita perlu pemantauan semua pihak- memantau dan merakam. Sekarang kita
ada teknologi, dan saya fikir ini yang banyak membantu kami di peringkat penguatkuasaan
untuk kita bertindak segera di atas apa yang dimaklum balas oleh masyarakat awam.

Yang Berhormat Sik membangkitkan mengenai keberkesanan hukuman penjara.
Kementerian ingin menjelaskan bahawa hukuman penalti dan denda untuk memberi isyarat
dan pengajaran kepada semua pihak supaya tidak mencemar alam sekitar. Statistik
menunjukkan kes yang telah disabitkan di mahkamah pada tahun 2017 ialah sebanyak 218
kes, dan meningkat kepada 405 kes pada tahun 2020.
