DR. 5.10.2022 117

Yang Berhormat Kemaman juga membangkitkan soal tanggungjawab sosial atau
Corporate Social Responsibility (CSR) yang diperluaskan, saya mengalu-alukan semua pihak
yang...

Puan Yeo Bee Yin [Bakri]: Tuan Yang di-Pertua...

Dato’ Sri Tuan Ibrahim bin Tuan Man: Saya mengalu-alukan semua inisiatif pihak
yang boleh turut sama membantu masyarakat, kementerian, supaya mereka turut
menyumbang kepada usaha ini bagi kita melestarikan alam sekitar. Sila Yang Berhormat
Bakri.

Timbalan Yang di-Pertua [Dato’ Mohd Rashid Hasnon]: Sila Yang Berhormat
Bakri.

Puan Yeo Bee Yin [Bakri]: Terima kasih Tuan Yang di-Pertua. Tuan Yang di-Pertua,
saya hendak mendapat sikit maklum balas daripada Yang Berhormat Menteri, adakah
cadangan yang saya anjurkan tadi di mana kita akan menggunakan seksyen 51A untuk
mendapatkan bayaran daripada pemaju-pemaju, supaya kita boleh meningkatkan lagi lebih
banyak sumber untuk JAS, supaya kita boleh menilai EIA.

Kedua, yang saya hendak tanya tentang pangkalan data MyEHS, ini adalah berbeza
dengan eSWIS. MyEHS sekarang adalah dalam voluntary basis, adalah untuk — EHS that
mean ‘environmentally hazardous substances’, ini adalah dalam voluntary basis. Adakah ada
cadangan untuk membuat peraturan supaya ia menjadi mandatori?

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Bakri. Sila.

Dato’ Sri Tuan Ibrahim bin Tuan Man: Berhubung dengan cadangan untuk kita
mengenakan caj kepada isu-isu yang melibatkan pencemaran alam sekitar, saya telah
meneliti perkara tersebut dan kita telah bincang dengan pihak MITI.

Namun ada beberapa perkara yang harus kita lihatlah. Pertama, bebanan kos yang
terpaksa ditanggung oleh syarikat-syarikat dengan caj tersebut. Walau bagaimanapun, saya
sebut tadi dalam jawapan awal, bahawa pihak kami telah meneliti, pihak kementerian kita
melihat bahawa dalam jangka unjuran yang lebih panjang, masa depan kita perlukan bukan
sahaja caj yang dikenakan, mungkin satu Suruhanjaya Alam Sekitar dapat kita lihat supaya
semua elemen pencemaran itu mesti bertanggungjawab kepada punca pencemaran.

Bermakna bahawa mereka harus menanggung kos atas pencemaran yang mereka
lakukan, dan caj ini juga sebahagian di antara apa yang kita sedang teliti. Saya berterima
kasih banyak pada cadangan tersebut.

Kedua, soal yang dibangkitkan itu insya-Allah, kementerian akan teliti cadangan
kedua tersebut, sejauh mana ia dapat dilaksanakan.

Baik, Yang Berhormat Kuala Kedah membangkitkan isu kebimbangan tentang unsur
rasuah dan kekhuatiran bagi memastikan akta ini dapat dilaksanakan secara profesional.
Saya telah bangkitkan bahawa, sebahagian antara peraturan-peraturan yang ada itu

termasuklah kompaun, kita rujuk dulu kepada Pendaftar supaya mengelak elemen tersebut.
