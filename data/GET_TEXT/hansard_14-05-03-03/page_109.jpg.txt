DR. 5.10.2022 104

yang berhasrat menjalankan apa-apa aktiviti yang ditetapkan (prescribe activities) hendaklah
menjalankan Kajian Penilaian Kesan Kepada Alam Sekeliling (EIA) dan mengemukakan
kepada ketua pengarah kualiti alam sekeliling’.

Malangnya, ada yang tidak pedulikan kajian EIA sehingga menampakkan undang-
undang itu sekadar ada dan boleh dicabuli. Sebagai contoh Tuan Yang di-Pertua, isu Lynas
sebelum ini yang kita ketahui keberadaannya di Malaysia ini dan contoh terdekat untuk rekod
setakat ini seperti bencana insiden dari Gunung Inas pada 4 Julai lalu yang mengorbankan
tiga orang individu termasuk seorang wanita hamil selain menjejaskan ribuan penduduk dan
kehilangan harta benda.

Pendedahan Jabatan Alam Sekitar mengenai pelanggaran syarat laporan EIA,
daripada tanaman getah kepada durian di Gunung Inas, Baling adalah suatu yang
mengejutkan. la disebabkan impak penanaman durian adalah berbeza dengan spesies
ladang pokok hutan. Pokok durian Musang King bukanlah dalam senarai pokok ladang hutan
yang diluluskan oleh Jabatan Perhutanan. Memang projek berdekatan kawasan bencana itu
mempunyai kelulusan laporan EIA pada 25 Julai 2013 untuk projek perladangan hutan.
Namun, projek itu didapati melanggar syarat kelulusan laporan EIA iaitu mengubah spesies
tanaman dari Timber Latex Clone (TLC) dengan izin iaitu pokok getah kepada penanaman
durian Musang King.

Kerajaan Negeri Kedah melalui Mesyuarat EXCO nya telah meluluskan lebih kurang
20 peratus kawasan tersebut untuk ditukar daripada tanaman TLC kepada tanaman Musang
King tanpa membuat permohonan awal kepada JAS. Permohonan itu hanya diterima Jun
yang lalu. Pendek kata, cara Kerajaan Negeri Kedah meluluskan terlebih dahulu tanpa rujuk
JAS itu adalah sebenarnya salah. Jadi persoalan saya, bagaimanakah pindaan RUU ini dapat
menyelesaikan masalah sebegini?

Tuan Yang di-Pertua, masih terkait dengan pelanggaran EIA. Dengan pindaan RUU
ini juga, saya ingin bertanya sejujurnya apakah jaminan kerajaan bahawa dengan adanya
RUU ini, maka tidak akan berlaku kelulusan projek tanpa kelulusan EIA selepas ini?

Seterusnya Tuan Yang di-Pertua, saya ingin membangkitkan soal penguatkuasaan.
Selepas memiliki rang undang-undang, harus kita ingat bahawa proses penguatkuasaan itu
adalah suatu proses yang sangat penting. Jadi, sebarang jenis peruntukan ini sekiranya tiada
penguatkuasaan yang tepat, maka ia akan dilihat seperti sia-sia. Saya ingin mencadangkan
agar ada proses penilaian awal terhadap semua agensi penguatkuasaan sedia ada bagi
memastikan kebolehlaksanaan mereka bagi memenuhi segala fungsi mereka yang hakiki
agar segala kekurangan dan kekuatan agensi itu harus dikenal pasti.

Keduanya, masih terkait penguatkuasaan juga. Kita lazim mendengar — saya ingat
disebutkan beberapa orang pembahas sebelum ini terkait dengan nisbah penguat kuasa
berbanding sesebuah jabatan harus diperhalusi dan memastikan agensi penguatkuasaan ini
bukan sahaja memiliki jumlah penguat kuasa yang mencukupi tetapi benar-benar mahir
dalam membendung gejala pencemaran alam sekitar termasuklah kelengkapan kenderaan

dan juga segala bentuk peralatan yang terkait.
