DR. 5.10.2022 13

Tuan Yang di-Pertua, terakhir, saya ingin membangkitkan isu yang sedang
diperkatakan dan dilaporkan di media-media berkaitan dengan kes tangkapan ataupun kes
kecurian perlombongan haram rare earth element (REE) di Bukit Enggang, Sik di Parlimen
saya dan yang telah dilaporkan bagaimana perlombongan haram ini walaupun dilaporkan
bahan mineral yang dikeluarkan itu tidak beradioaktif, namun demikian, ia telah pun
menyebabkan kegusaran di pihak penduduk-penduduk sendiri. Apakah yang telah dilaporkan
itu dipastikan bahawa tidak lagi berlaku pada masa hadapan?

Dato’ Seri Utama Haji Mukhriz Tun Dr. Mahathir [Jerlun]: [Bangun]

Tuan Ahmad Tarmizi bin Sulaiman [Sik]: Dilaporkan bagaimana perlombongan
haram ini telah menyebabkan kerugian berjuta-juta, bahkan mungkin berbilion ringgit di pihak
kerajaan kerana kita tidak dapat memungut hasil cukai daripada perlombongan ini. Saya ingin
bertanya, apakah pihak Jabatan Alam sekitar telah membuat penyiasatan dan apa-apa
tindakan yang seharusnya diambil termasuklah melalui akta-akta yang ada untuk dipastikan,
termasuklah Akta Perhutanan itu sendiri bagi memastikan bahawa perlombongan haram ini
tidak lagi berlaku, bahkan kawasan yang terbabit itu yang agak luas, perlu dipulinkan kembali
supaya ia tidak menjejaskan keselamatan penduduk dan juga kawasan-kawasan tanaman,
pertanian di sekitar itu? Ya, Yang Berhormat Jerlun.

Dato’ Seri Utama Haji Mukhriz Tun Dr. Mahathir [Jerlun]: Tuan Yang di-Pertua,
saya ingin bertanya kepada Yang Berhormat Sik. Tidakkah Yang Berhormat Sik sedar
bahawa Yang Amat Berhormat Menteri Besar sekarang pada Disember 2020 telah
meluluskan permit untuk menerokai— Belum melombong lagilah. Menerokai REE ini di sekitar
negeri Kedah dan beliau telah mengumumkan bahawa nilainya mencecah berbilion ringgit.

Akan tetapi apa yang kita lihat berlaku di Bukit Enggang ini ialah perlombongan.
Sebelum ini di kawasan yang terkesan itu, terletaknya satu papan tanda yang menyatakan
bahawa ada permit untuk menerokai, malah diletakkan di bawah nama MBI ataupun Menteri
Besar Incorporated.

01510

Jadi, adakah dirasakan bahawa ini satu kecuaian di peringkat, di pihak kerajaan
negeri, ataupun memang berlaku pencerobohan, walaupun telah diberi permit untuk teroka?

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Jerlun. Sila.

Tuan Ahmad Tarmizi bin Sulaiman [Sik]: Ya, Yang Berhormat Jerlun. Yang
Berhormat, saya memahami apa yang dinyatakan itu, dan pihak kerajaan negeri, saya
dimaklumkan telah pun membuat kenyataan oleh- langsung daripada Yang Amat Berhormat
Menteri Besar bahawa, kes ini telah pun dibuat tangkapan dan juga telah pun mulanya proses
untuk mendakwa pihak-pihak yang terbabit. Saya melihat kerajaan negeri tidak berlepas
tangan, dan telah pun melakukan tindakan-tindakan susulan akibat perlanggaran permit awal
yang telah diberikan itu.

Saya yakin pihak kerajaan negeri juga telah pun mengambil usaha yang...
