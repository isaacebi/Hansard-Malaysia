DR. 5.10.2022 31

Apakah inisiatif yang dilaksanakan bagi memastikan penerima Bantuan Keluarga
Malaysia ini yang berada di pedalaman ataupun di luar bandar Sarawak yang tidak
mempunyai akses kepada bank untuk mendapatkan bantuan ini? Terima kasih.

Timbalan Yang di-Pertua [Dato’ Mohd Rashid Hasnon]: Ya, satu minit.

Dato’ Indera Mohd Shahar bin Abdullah: Terima kasih Ahli Yang Berhormat Igan.
Berkaitan dua persoalan yang dibangkitkan, izinkan saya, Tuan Yang di-Pertua, menjawab
pertama dahulu iaitu berkaitan adakah kerajaan akan meningkatkan bantuan tunai pada
tahun hadapan.

Akan tetapi, sebelum saya memberi pandangan dan jawapan berkaitan perkara yang
dibangkitkan, sebenarnya, Yang Berhormat, kadar BKM tahun 2022 adalah kadar yang
tertinggi dalam sejarah. Kalau kita hendak lihat Bantuan Rakyat 1Malaysia, maksimum
RM1,200, Bantuan Sara Hidup RM1,480 maksimum dan Bantuan Prihatin Rakyat adalah
hanya RM1,800. Penambahbaikan ini melibatkan peningkatan kadar bantuan sebanyak 120
peratus. Jadi, adakah kita akan meningkatkan jumlah bantuan tunai kerajaan ini? Ini saya
harap kita dapat tunggu pada hari Jumaat nanti, Yang Berhormat.

Berkaitan bagaimana kita menyelesaikan perkara-perkara yang melibatkan mereka
yang jauh di pedalaman, Yang Berhormat, kita telah lakukan— kita faham kesukaran mereka
untuk menunaikan bantuan tunai langsung yang diberikan oleh kerajaan. Kita sediakan
perkhidmatan bergerak. Kita lakukan kaedah pelaksanaan pembayaran secara tunai melalui
Perbendaharaan Malaysia Sabah, Perbendaharaan Malaysia Sarawak dan juga kita
benarkan mereka untuk tunaikan di cawangan-cawangan BSN yang terdekat.

Terima kasih Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih. Tidak ada
soalan tambahan kedua. Ahli-ahli Yang Berhormat, sekarang tamatlah sesi untuk Waktu
Pertanyaan-pertanyaan bagi Jawab Lisan pada hari ini. Terima kasih Ahli-ahli Yang

Berhormat.

[Masa untuk Pertanyaan-pertanyaan bagi Jawab Lisan tamat]

RANG UNDANG-UNDANG DIBAWA KE DALAM MESYUARAT
RANG UNDANG-UNDANG PERBEKALAN 2023

Bacaan Kali Yang Pertama

Rang undang-undang bernama Suatu Akta bagi menggunakan sejumlah wang
daripada Kumpulan Wang Disatukan untuk perkhidmatan bagi tahun 2023 dan bagi
memperuntukkan jumlah wang itu untuk perkhidmatan bagi tahun itu; dibawa ke dalam
Mesyuarat oleh Timbalan Menteri Kewangan | [Dato’ Indera Mohd Shahar bin Abdullah];
dibaca kali yang pertama; akan dibacakan kali yang kedua pada hari Jumaat, 7 Oktober 2022,
jam 4.00 petang.
