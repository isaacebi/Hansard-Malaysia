DR. 5.10.2022 72

udara yang sangat serius di negara mereka. Dalam laporan Bloomberg Asia Edition tahun
2022 melaporkan bahawa China memenjarakan hampir 50 orang eksekutif syarikat keluli
kerana memalsukan data pelepasan bahan buangan ke udara. Maka saya ingin bertanya,
sejauh manakah kementerian melihat keberkesanan menguatkuasakan hukuman
pemenjaraan terhadap pihak tertinggi industri yang terlibat, di samping denda yang lebih
tinggi seperti yang kita telah lihat dalam pindaan akta ini?

Tuan Yang di-Pertua, memandangkan keadaan muka bumi negara kita ini luas, pihak
kerajaan perlu memastikan agensi penguatkuasaan yang berkaitan memiliki jumlah pegawai
penguat kuasa yang mencukupi bagi memudahkan mereka menjalankan segala fungsi dan
peranan mereka sebagai sebuah agensi penguatkuasaan yang lebih berkesan. la
termasuklah bagi saya sebut, Jabatan Alam Sekitar negeri Kedah, Jabatan Alam Sekitar
negeri Kelantan dan negeri-negeri yang lain.

Saya ingin bertanya, adakah kementerian turut mengambil inisiatif dengan turut
menjalinkan kerjasama dengan pihak berkuasa tempatan (PBT), pihak polis dan lain-lain
agensi bagi pemantauan kawasan alam sekitar selain jika diberi ruang kuasa juga kepada
pihak PBT yang lebih dekat dengan situasi ataupun segala operasi yang melibatkan
pencemaran alam sekitar itu.

Tuan Yang di-Pertua, saya juga mengambil contoh di negara Sweden iaitu sebuah
negara yang mempunyai banyak tasik dan negara ini adalah tertinggi daripada segi jumlah
populasinya. Negara Sweden telah mengenakan cukai karbon yang telah dilaksanakan pada
tahun 1991 dan telah meningkat secara berterusan sejak tahun tersebut. Cukai karbon telah
diperkenalkan pada tahun 1991 dengan kadar yang sepadan iaitu EUR25 bagi setiap tan
karbon dioksida fosil yang dikeluarkan dan secara beransur-ansur telah dinaikkan.

Menurut Kementerian Kewangan Sweden, cukai karbon meliputi semua bahan api
motor dan pemanas, meliputi 90 peratus daripada pelepasan karbon fosil Sweden dan tidak
menjejaskan ekonomi secara negatif. Dalam konteks Malaysia, adakah Kementerian Alam
Sekitar juga turut melihat usaha ini bersama dengan Kementerian Kewangan bagi
mencadangkan memperkenalkan cukai bahan buangan industri bagi sisa-sisa pembuangan
yang dilepaskan ke udara?

Tuan Yang di-Pertua, saya ingin juga membangkitkan berkaitan dalam pindaan
seksyen 48 dalam akta ini. Apakah ia turut tertakluk kepada pengubahsuaian ekzos
kenderaan yang turut menyumbang kepada pelepasan karbon dengan begitu banyak ke
udara? Apakah langkah yang lebih strategik di pihak kementerian bagi memastikan perkara
ini turut diambil perhatian?

Seterusnya Tuan Yang di-Pertua, saya merujuk bagi seksyen 27. Apakah perincian
tahap bagi pelepasan minyak ke kawasan perairan negara, sama ada oleh kapal-kapal yang
didaftarkan di negara kita ataupun kapal-kapal yang didaftar dari luar memandangkan
tumpahan minyak yang pernah berlaku di perairan kita, sudah pasti telah menyebabkan
kerosakan yang serius terhadap kawasan terumbu karang dan menjejaskan aktiviti

tangkapan ikan di laut dalam?
