DR. 5.10.2022 115

Kerajaan juga akan bertindak secara profesional bagi setiap kesalahan alam sekitar
dan prosedur kompaun sama seperti proses pendakwaan di mana kertas siasatan perlu
dibuka bagi membolehkan siasatan terperinci dijalankan oleh Jabatan Alam Sekitar.
Selanjutnya kertas siasatan akan dirujuk kepada timbalan pendakwa raya untuk memulakan
proses perundangan.

Oleh itu, kuasa mutlak tidak terletak sepenuhnya kepada pegawai penguat kuasa
JAS dan isu salah guna kuasa boleh dibanteras. Ini juga antara faktor kenapa kompaun itu
perlu dapat pengesahan bertulis daripada pendakwa raya. Kita hendak mengurangkan
elemen-elemen rasuah yang dibimbangi oleh sebahagian Ahli-ahli Yang Berhormat yang
bangkitkan perkara tersebut. Pihak kementerian sejujurnya bahawa kita berusaha supaya
elemen tersebut dapat kita elakkan.

Untuk makluman Yang Berhormat Bakri, Yang Berhormat Kuala Kedah, Yang
Berhormat Kuala Langat, Yang Berhormat Tampin, Yang Berhormat Kubang Pasu. Saya
rasa semua tidak ada.

Timbalan Yang di-Pertua [Dato’ Mohd Rashid Hasnon]: Yang Berhormat Kuala
Kedah ada.

Dato’ Sri Tuan Ibrahim bin Tuan Man: Yang Berhormat Kuala Kedah ada.
Bangkitkan isu tentang pendidikan. Untuk makluman, elemen komunikasi pendidikan dan
kesedaran awam atau CEPA ini merupakan satu elemen penting dan di bawah kementerian
kita menggerakkan satu usaha iaitu mewujudkan Rakan Alam Sekitar di mana sehingga kini
kita telah pun mendaftar Rakan Alam Sekitar supaya penglibatan masyarakat awam dapat
kita tingkatkan.

Di samping itu, kementerian juga bekerjasama dengan Kementerian Pendidikan
untuk mewujudkan silibus berkaitan alam sekitar dalam kurikulum pendidikan sekolah rendah
dan sekolah menengah. Program kursus kompetensi bagi pentauliahan orang yang
berwibawa atau competent person supaya industri mempunyai kemahiran dan memahami
kehendak dan keperluan Akta 127.

Bagi memastikan Akta 127, pindaan 2022 teratur, kementerian secara berterusan
akan mengadakan sesi libat urus bersama dengan pihak industri bagi memastikan Akta 127
ini dapat difahami dan dapat dilaksanakan sepenuhnya.

Berhubung dengan banyak isu yang dibangkitkan berhubung dengan EIA,
kementerian melalui Jabatan Alam Sekitar sedang melaksanakan beberapa inisiatif bertujuan
untuk memperkukuhkan tatacara penyediaan Laporan Kesan Kepada Alam Sekeliling (EIA).
Laporan EIA boleh diakses semasa sesi pameran awam untuk ulasan daripada orang awam.

Selain daripada itu, ringkasan eksekutif kepada laporan EIA juga telah diluluskan
juga boleh dimuat turun melalui laman web JAS, Enviro Knowledge Management Centre di
mana laporan EIA yang telah diluluskan adalah menjadi hak milik pemaju projek dan tertakluk
kepada budi bicara pemaju projek untuk dikongsi kepada orang awam. Namun, publik diberi

tempoh sebulan untuk buat bantahan bilamana permohonan EIA dikemukakan.
