DR. 5.10.2022 10

mengoptimumkan potensi setiap murid. Pelaporan ini bukan untuk tujuan perbandingan
pencapaian antara murid atau sekolah.

Guru juga boleh menggunakan maklumat diperoleh daripada pelaporan pentaksiran
sumatif tersebut untuk merancang dan melaksanakan strategi yang lebih konstruktif dan
bermakna bagi menggalakkan penglibatan aktif murid dalam pembelajaran. Ini seterusnya
membantu meningkatkan penguasaan dan pencapaian mereka. KPM yakin bahawa
pentaksiran yang bersifat holistik dan berterusan melalui PBS merupakan pendekatan terbaik
bagi mengoptimumkan potensi murid secara menyeluruh. Sekian, terima kasih.

Timbalan Yang di-Pertua [Dato’ Mohd Rashid Hasnon]: Sila Yang Berhormat Sik.
Soalan tambahan pertama.

Tuan Ahmad Tarmizi bin Sulaiman [Sik]: Terima kasih Yang Berhormat Menteri.
Ya, saya meneliti jawapan tadi dan semua sudah pasti melihat usaha penilaian berasaskan
sekolah ini, sama ada dalam kaedah sumatif atau formatif ini sangat baik untuk kita
memastikan keberkesanan pendidikan kita.

Namun demikian, kita melihat ada ruang-ruang daripada segi yang disebut
manipulasi ataupun ketidaktepatan penilaian memandangkan penilaian yang dijalankan
adalah secara lokal ataupun secara dalaman yang hanya memerlukan pentaksiran oleh guru-
guru di dalam sekolah yang sama dan ada dilaporkan segelintir para guru turut tertekan
kerana tuntutan pihak pengurusan sekolah yang mahukan data pencapaian murid itu dilihat
cemerlang dan terbaik, sedangkan pada hakikatnya pada penilaian asal para guru sudah
bertepatan dengan kadar keupayaan murid tersebut.

#1030

Timbalan Yang di-Pertua [Dato' Mohd Rashid Hasnon]: Soalan.

Tuan Ahmad Tarmizi bin Sulaiman [Sik]: Jadi jika berlaku pemalsuan data murid-
murid ini, saya bertanya- bagaimana pihak kementerian memastikan bahawa langkah-langah
yang boleh diambil bagi memastikan bahawa data-data ini tidak diubahsuai, dan yang
pastinya ialah pencapaian murid itu benar-benar menepati apa yang ada pada murid tersebut
bagi memastikan pendidikan kita benar-benar berkualiti. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Sik. Sila, Yang Berhormat Menteri, satu minit.

Datuk Dr. Mohd Radzi bin Md. Jidin: Terima kasih, Yang Berhormat Sik. Dalam
konteks ini, saya ingin menyentuh apa yang disebut oleh Yang Berhormat tadi berkaitan
dengan pertama- bagaimana penilaian dilaksanakan oleh guru kerana setiap guru itu ada
penilaian yang berbeza, dan tidak ada satu penyelarasan atau pentaksiran yang lebih
berbentuk standard.

Oleh sebab itu saya sebutkan tadi, apabila kita laksanakan Sesi Libat Urus berkaitan
dengan pentaksiran ini, kita menetapkan atau kita telah membuat keputusan bahawa ada
satu proses di mana kita ada assessment atau pentaksiran yang kita buat secara menyeluruh
di seluruh negara, tetapi ia sebahagian daripada ujian biasa yang dilaksanakan selama ini di

sekolah sebagai Ujian Akhir Tahun.
