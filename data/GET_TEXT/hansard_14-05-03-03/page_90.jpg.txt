DR. 5.10.2022 85

Tuan Yang di-Pertua, soalan pertama yang saya ingin bangkitkan berkenaan jumlah
tapak pelupusan sisa pepejal haram di seluruh negara. Sehingga kini, berapakah tapak
pelupusan sisa pepejal yang masih beroperasi secara haram? Saya mohon kementerian
menyediakan satu statistik terkini yang menyatakan dengan jelas bilangan tapak pelupusan
sisa pepejal haram di negara ini. Selain itu, apakah tindakan yang telah dilaksanakan oleh
kerajaan bagi mengheret individu atau pihak yang tidak bertanggungjawab ke muka
pengadilan? Hal ini kerana perbuatan ini amatlah memberi kesan yang buruk terhadap kualiti
alam sekitar di negara kita.

Saya juga ingin pencerahan kementerian berkenaan bilangan anggota penguat
kuasa sedia ada. Adakah bilangan anggota ini mencukupi bagi menguatkuasakan pindaan
akta ini? Sekiranya bilangan anggota penguat kuasa tidak mencukupi, apakah perancangan
kerajaan bagi menangani permasalahan tersebut? Adakah dengan mewujudkan operasi
bersepadu atau kerjasama rentas kementerian bagi mengatasinya? Mohon pencerahan.
01550

Di samping itu juga saya melihat antara halangan atau cabaran utama yang wujud
dalam usaha kerajaan untuk memastikan alam sekitar kita bersih dan berkualiti adalah
kekangan di pihak kerajaan sendiri dalam menyediakan fasiliti-fasiliti yang memudahkan
rakyat untuk membuang sampah di tempat yang sepatutnya.

Sebagai contoh, kekurangan tong sampah yang mencukupi dan kapasiti penduduk
dalam sesuatu kawasan menyebabkan rakyat akan membuang sampah merata-rata di mana-
mana tempat yang tidak sepatutnya. Begitu juga dengan ketiadaan tong roro yang
disediakan menyebabkan sampah sarap berbentuk pepejal yang bersaiz besar tidak dapat
dibuang dan dilupuskan secara sempurna.

Oleh itu kerajaan perlu melaksanakan satu inisiatif yang lebih proaktif untuk memberi
kesedaran kepada rakyat mengenai hukuman yang telah digazetkan. Pada masa yang sama
penguatkuasaan tersebut perlu dijustifikasikan dengan tindakan mengenakan hukuman
terhadap individu yang melakukan kesalahan tersebut.

Situasi kini yang terjadi, segelintir rakyat yang membuang sampah bukan di tempat
yang sepatutnya bahkan mengotori hutan dengan longgokan sampah pepejal dan
sebagainya. Namun tiada apa-apa tindakan yang dikenakan menyebabkan rakyat tidak rasa
gerun terhadap hukuman yang digazet kan. Sekian Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Setiu. Sekarang saya jemput Yang Berhormat Bukit Bendera, kemudian diikuti

oleh Yang Berhormat Padang Rengas.

3.51 ptg.

Tuan Wong Hon Wai [Bukit Bendera]: Terima kasih Tuan Yang di-Pertua. Saya
turut ingin menyertai perbahasan rang undang-undang pindaan Akta Kualiti Alam Sekitar
1974. Saya baca tentang pindaan ini dan didapati bahawa telah ada beberapa peningkatan

penalti minimum, maksimum hukuman penjara mandatori antara beberapa seksyen.
