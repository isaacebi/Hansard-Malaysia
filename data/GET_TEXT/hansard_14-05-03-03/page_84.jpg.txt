DR. 5.10.2022 79

Menyentuh mengenai hukuman dan denda yang dikenakan di bawah pindaan
seksyen 22 ini, saya ada sedikit kerisauan khususnya kesalahan pembakaran terbuka oleh
orang-orang kampung. Mereka sememangnya sudah terbiasa dan kadangkala mereka tiada
pilihan lain kerana tiada tempat untuk membuang sampah.

Jadi, sekiranya tidak ada penyelesaian isu ini dengan langkah-langkah kesedaran
dan kerjasama dengan kerajaan negeri mengenai pengurusan sisa pepejal, saya yakin kita
mungkin meletakkan satu hukuman yang sangat berat kepada orang-orang kampung.

Justeru, saya ingin bertanya kepada Yang Berhormat Menteri, sebelum
penguatkuasaan undang-undang ini, adakah kerajaan bercadang untuk menetapkan satu
tempoh khususnya kepada masyarakat luar bandar dan desa agar mereka dapat
mengadaptasikan sepenuhnya pindaan yang kita buat pada hari ini?

01530

Mengenai pindaan seksyen 23 iaitu pencemaran bunyi bising. Definisi “bunyibising”
seperti yang tertakluk di dalam pindaan ini di dalam akta ibu adalah, “Tiada seseorang boleh
mengeluarkan atau menyebab atau membenar dikeluarkan apa-apa bunyibising yang lebih
kuat bahana, keamatan atau kualitinya dengan melanggar syarat-syarat yang boleh diterima
yang ditentukan di bawah seksyen 21.”

Saya mohon penjelasan, adakah peraturan ini difahami dan diketahui oleh rakyat
selama ini? Sebagai contoh, sebuah keluarga bermain mercun dan jiran mereka melaporkan
tindakan tersebut. Adakah mereka ini akan tertakluk kepada RUU ini? Bagaimana pula
dengan jiran sebelah yang bermain muzik kuat dan ini juga akan mengganggu-gugat
ketenteraman mereka?

Tuan Yang di-Pertua, di tempat saya di P.175 Papar memang banyak pencemaran
tanah dan sungai telah berlaku disebabkan oleh pembukaan ladang-ladang untuk
penanaman kelapa sawit, penanaman Musang King dan bermacam-macam lagi, di mana
kontraktor-kontraktor ini telah meniris ataupun membuat teres tanpa mengikut piawaian yang
telah ditetapkan.

Disebabkan pekerjaan mereka ini, apabila hujan, kita akan melihat sungai-sungai
terutamanya di P.175 Papar akan bertukar warna. Air-air sungai akan seperti air teh tarik di
mana loji-loji penapisan air tidak dapat berfungsi. Ada di antara loji-loji ini terpaksa dihentikan
operasinya.

Begitu juga dengan orang-orang yang masih lagi menggunakan graviti iaitu paip
graviti. Apabila hujan, air yang digunakan untuk graviti ini sudah bertukar warna dan tidak
sesuai ataupun tidak baik untuk dibuat air minuman. Jadi, saya sangat-sangat berharap
kepada kerajaan supaya dapat menangani perkara ini dengan sebaiknya.

Perkara pencemaran sungai ini sudah lama berlaku di mana di P.175 Papar ada
pengorekan pasir. Pengorekan pasir ini dibuat ada yang sah dan ada yang tidak berlesen.
Jadi, kepada pengorek pasir ataupun kontraktor pasir ini, mereka mengambil pasir dengan
sewenang-wenangnya dan telah menyebabkan banyak tebing sungai yang runtuh. Jadi,

apabila tebing-tebing sungai runtuh, ia akan menyebabkan rumah-rumah yang terdekat akan
