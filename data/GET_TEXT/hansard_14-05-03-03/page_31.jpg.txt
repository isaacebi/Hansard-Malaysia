DR. 5.10.2022 26

Dr. Lee Boon Chye [Gopeng]: Tuan Yang di-Pertua, berkaitan. Soalan yang
berkaitan. Yang Berhormat Semporna bangkitkan soal tidak belajar daripada experience
yang lepas. Cuma saya cadangkan ada satu cadangan. Sepatutnya kementerian ada data
berkenaan dengan lembangan pengaliran setiap sungai, lembangan data. Apakah kapasiti
sungai pengaliran air? Ini pertama.

Kedua, setakat mana kapasiti untuk takungan air dan kita boleh banding apabila ada
data-data tersebut, setiap kali ada hujan lebat, kita tahu sama ada pengaliran sungai itu cukup
ataupun takungan air itu cukup untuk menampung hujan tersebut. Jadi, kalau kementerian
tidak ada data tersebut, jadi masalah ini akan berulang, tidak akan habis.

Timbalan Yang di-Pertua [Dato’ Mohd Rashid Hasnon]: Baik, terima kasih Yang
Berhormat Gopeng.

Dr. Lee Boon Chye [Gopeng]: Cuma dalam kawasan bandar itu masalah yang
berlainan. Sepatutnya kementerian bekerjasama dengan PBT berkenaan dengan konsep
sponge city untuk elakkan banjir kilat di kawasan bandar. Sekian.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Gopeng. Sila Yang Berhormat Menteri, sila jawab satu minit.

Dato’ Sri Tuan Ibrahim bin Tuan Man: Nampaknya lari daripada soalan pertama.
Tidak berkaitan langsung. [Ketawa] Saya hendak balik pada soalan, terima kasih.

Apa yang saya jawab ialah di peringkat kementerian, persiapan di peringkat JPS.
Manakala, waktu berlakunya bencana, kita ada agensi lain. Saya fikir saya positif dengan apa
yang dicadangkan bahawa kita kolaborasi dengan pelbagai agensi yang ada untuk
membantu waktu berlakunya bencana. Kita dari sudut mobilisasi anggota tentera dan
sebagainya sebenarnya telah pun dilaksanakan sewaktu bencana.

Baru-baru ini pun tentera dikerahkan untuk turun padang waktu berlaku bencana di
Yan. Di Baling baru-baru ini pun tentera turut dikerahkan. Saya fikir kolaborasi bersama ini
satu usaha yang positif yang harus dilaksanakan. Walau bagaimanapun saya tidak boleh
menjawab bagi pihak lain tetapi saya menyahut baik cadangan yang dibangkitkan.

Isu data ini sebagaimana yang dibangkitkan tadi ialah kita ada data semua. MSMA
merupakan satu projek saliran mesra alam yang kita buat pemantauan semua lembangan
sungai utama di seluruh negara. Oleh kerana itu, data-data yang kita rujukkan ini kita libatkan
juga pihak PBT supaya dia melaksanakan projek pembangunan mesti mengambil kira faktor-
faktor setiap lembangan sungai dan impak bila berlaku banjir.

Jadi oleh kerana itu, kita akui bahawa kita perlu meningkatkan taraf ARI daripada 100
tahun ke 200 tahun kerana perubahan iklim dan sebagainya. Buat masa ini kita harus melihat
dalam konteks seluruh negara, tidak ada kawasan yang mungkin tidak akan terkena banjir.
Maka kerana itu, satu peruntukan besar diluluskan dan kita harapkan dengan perancangan
rapi di peringkat kementerian dan agensi bersama, kita dapat mengurangkan impak bila
berlaku banjir. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Menteri. Pertanyaan jawab lisan seterusnya, saya ingin menjemput Yang
