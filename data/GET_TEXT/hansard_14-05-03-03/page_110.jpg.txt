DR. 5.10.2022 105

Tuan Yang di-Pertua, sebelum saya mengakhiri perbahasan ini, kerap berlaku di
negara kita, undang-undang yang diwujudkan adalah untuk mengawal pencemaran dan alam
sekitar - Kadang-kadang kerap tidak dipedulikan apatah lagi apabila bertembung dengan hal
yang ada nilai komersial atau membawa untung besar.

Saya mengharapkan pindaan akta ini hanyalah permulaan kerana ada banyak
perkara yang terkait alam sekitar yang begitu besar seperti contohnya transboundary haze
pollution dengan izin juga prescribe activities iaitu aktiviti yang telah ditetapbkan dalam EIA
sebagai contoh. Itu juga perlu diperhalusi sebenarnya. Ini kerana, apabila tidak diperhalusi
itu, kadang-kadang itu yang menjadi kelompangan untuk mereka membuat pelaksanaan
sesuatu projek.

Jadi, dengan itu saya mengharapkan pindaan RUU ini memberikan sinar kepada
negara kita dalam terus kita mengawal alam sekitar. Terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Merbok. Dipersilakan Yang Berhormat Padang Serai.

5.06 ptg.

Tuan Karupaiya a/l Mutusami [Padang Serai]: Terima kasih Tuan Yang di-Pertua.
Saya dengan rendah hati ingin membahaskan mengenai Rang Undang-undang Kualiti Alam
Sekeliling (Pindaan) 2022. RUU ini berfokus kepada denda dan kompaun kepada individu
atau kumpulan yang mencetuskan pencemaran di Malaysia. Isu pencemaran alam sekitar
bukan perkara yang baharu. Di media massa, kita dapat lihat pelbagai punca yang menjadi
sebab utama kepada pencemaran seperti membuang sisa pepejal ke dalam sungai oleh
kilang-kilang dan pembakaran secara terbuka yang dibuat secara sengaja atau tidak sengaja.

Kita dapat lihat dalam RUU ini, dalam fasal 13 yang meminda seksyen 29A dengan
menaikkan kadar penalti dan denda maksimum untuk aktiviti pembakaran terbuka. Kita setuju
bahawa kebakaran memberi kesan negatif kepada keadaan udara sekitar. Akan tetapi, apa
yang perlu menjadi perhatian juga adalah pembuangan sisa toksik ke dalam sungai oleh
kilang-kilang. Disebabkan perkara ini, ia terus memberi kesan negatif kepada kehidupan
masyarakat sekeliling dan boleh menjejaskan kesihatan masyarakat dalam jangka masa
panjang.

Saya ingin mencadangkan agar kilang-kilang yang terlibat dalam aktiviti sebegini
digantung lesen dan menanggung kos pembersihan sungai disebabkan membuang sisa
pepejal tersebut. Kita tidak perlu guna duit rakyat untuk membersihkan perbuatan mereka.

Kesedaran merupakan satu perkara penting. Saya ingin mencadangkan kepada
kerajaan untuk membuat kempen kesedaran kepada masyarakat terutama golongan muda
terhadap kesan kepada kehidupan mereka jika aktiviti pencemaran ini tidak diselesaikan
segera. Saya juga ingin mencadangkan — saya juga khuatir di kawasan Parlimen Padang
Serai mempunyai banyak kilang yang menggunakan chemical yang bahaya. Padang Serai
juga bercadang memasang tanda-tanda signboard di kawasan high-tech park untuk menjaga

keselamatan para pekerja dan juga orang awam di kawasan tersebut.
