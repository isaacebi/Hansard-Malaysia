DR. 5.10.2022 114

Walau bagaimanapun ia merupakan satu usaha berterusan untuk kita bangkitkan isu
alam sekitar dan kesungguhan kita untuk meneliti tentang perlunya kelestarian alam sekitar
dapat dijaga dengan sebaik mungkin. Sebahagian di antara kita yang juga menyatakan
sokongan di luar Dewan, saya mengalu-alukan pandangan tersebut.

Bagi menjawab soalan Yang Berhormat Bakri. Yang Berhormat Bakri tidak ada
dalam Dewan.

Timbalan Yang di-Pertua [Dato’ Mohd Rashid Hasnon]: Akan tetapi kalau
umum...

Dato’ Sri Tuan Ibrahim bin Tuan Man: Saya fikir Yang Berhormat Bakri mahu
membangkitkan soal pindaan Akta 127 satu cadangan yang baik dan pihak kementerian
meneliti beberapa cadangan baik yang telah dikemukakan oleh beliau, termasuklah untuk
mengambil maklum tentang penambahbaikan perkara-perkara lain seperti ekonomi kitaran,
perubahan iklim, tafsiran bahan bahaya dan di bawah Akta 127.

Secara amnya pindaan Akta 127, fasal 1. Kita ada dua fasal dan yang saya
bentangkan ini ialah fasal 1 untuk kita menaikkan tindakan hukuman dan sebagainya.
Manakala fasal 2 Akta 127 akan dibuat secara menyeluruh dan substantif merangkumi isu-
isu terkini. Pada masa ini, kementerian sedang memperhalusi pindaan fasal 2 bersama
dengan pakar undang-undang dan alam sekitar. Draf pindaan fasal 2 ini akan melibatkan
sesi libat urus secara menyeluruh bersama dengan pihak berkepentingan dan pemegang
taruh.

Saya fikir itu perkara-perkara yang saya hendak jelaskan tentang ada dua pindaan
dan pindaan kedua ini akan menyusul yang merangkumi semua perkara dibangkitkan oleh
sebahagian Ahli Yang Berhormat.

Berhubung dengan penggunaan kuasa Menteri. Untuk makluman, di bawah
peruntukan yang dicadangkan oleh Yang Berhormat Bakri supaya menggunakan kuasa
Menteri bagi menggubal atau meminda peraturan atau perintah dalam Akta 127 terutama
dalam pengurusan bahan berbahaya, tadbir urus kimia dan penambahbaikan prosedur EIA
termasuk mengenakan fi kepada perunding EIA. Kementerian menyambut baik cadangan
tersebut dan kita sebenarnya telah pun ada perancangan di peringkat kementerian dan untuk
kita meneliti tentang keperluan diwujudkan sebuah Suruhanjaya Alam Sekitar pada masa
hadapan, supaya perkara-perkara yang melibatkan urus tadbir dan hubungan di antara
pihak-pihak y berkepentingan dapat kita garap bersama.

Usaha ini akan merangkumi apa dibangkitkan oleh Yang Berhormat Bakri. Walau
bagaimanapun ini masih lagi di peringkat awal kajian dan insya-Allah kita harapkan perkara
ini dapat kita jayakan nanti.

Berkenaan dengan cadangan mewajibkan pendaftaran bahan kimia berbahaya.
Untuk makluman, pangkalan data bahan kimia berbahaya telah dibangunkan dalam sistem
‘MyCIMS’ dan keperluan pendaftaran secara mandatori akan dilaksanakan apabila peraturan
bawah berkaitan diwartakan dan draf peraturan sedang dimuktamadkan pada peringkat
akhir.
