DR. 5.10.2022 18

bertanggungjawab dihadapkan ke muka pengadilan untuk mengelakkan pembaziran,
ketirisan dan penyelewengan terus berlaku dalam tanah air kita ini. Terima kasih.

Dato’ Indera Mohd Shahar bin Abdullah: Terima kasih Ahli Yang Berhormat Teluk
Intan atas persoalan yang sangat signifikan dan relevan. Sudah pasti Kementerian Kewangan
mengambil kira pandangan Yang Berhormat ini bukan sahaja satu perkara yang harus
diselesaikan dalam masa yang terdekat tetapi ia harus diselesaikan secara tuntas semungkin
boleh.

Pertama, itu sebabnya di bawah pimpinan kerajaan Yang Amat Berhormat Dato’ Sri
Ismail Sabri kita ada satu Jawatankuasa Pemantauan Bajet. Jawatankuasa ini akan
dipengerusikan peringkat nasionalnya oleh Yang Amat Berhormat Perdana Menteri setiap
tiga bulan dan berkala untuk memberitahu prestasi projek-projek yang sedia ada. Di peringkat
kementerian pula, dipengerusikan oleh Menteri-menteri. Semua laporan ini akan sampai ke
peringkat Kementerian Kewangan untuk melihat prestasi projek-projek yang telah dinyatakan
tadi.

Sudah pasti, apa yang telah berlaku, yang lepas akan dilakukan satu proses audit.
Kita hendak tengok, apa sebabnya projek tersebut terbengkalai dan kenapa jadi seperti mana
Yang Berhormat sebutkan tadi gajah putih. Akan tetapi, ia juga akan dijadikan sebagai
panduan kepada Kementerian Kewangan untuk melakukan sesuatu pembangunan masa
depan berdasarkan panduan yang sedia ada. Terima kasih Ahli Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya saya ingin menjemput Yang

Berhormat Pasir Mas.

5. Tuan Ahmad Fadhli bin Shaari [Pasir Mas] minta Menteri Belia dan Sukan
menyatakan sejauh mana perkembangan fasiliti dan kemudahan sukan elektronik (e-sukan)
telah dibangunkan oleh Kementerian bagi memenuhi keperluan para belia.

Menteri Belia dan Sukan [Dato’ Seri Ahmad Faizal bin Azumu]: Bismillahi
Rahmani Rahim. Assalamualaikum warahmatullahi wabarakatuh, salam sejahtera Tuan
Yang di-Pertua. Saya mohon kebenaran yang menjawab soalan ini bersekali dengan soalan
nombor enam bertarikh 16 November 2022 daripada Yang Berhormat Bukit Mertajam kerana
pertanyaan yang dibangkitkan adalah menyentuh isu yang sama.

Untuk makluman Ahli Yang Berhormat, Kementerian Belia dan Sukan (KBS) melalui
Majlis Sukan Negara (MSN) telah bekerjasama dengan Persatuan Sukan Negeri dalam
menyediakan kemudahan infrastruktur sukan elektronik dengan menaik taraf studio esports
sedia ada di semua peringkat negeri.

Sehingga kini, studio esport di peringkat negeri dan Youth Cabin telah siap
sepenuhnya sejak dari tahun 2021. Kemudahan-kemudahan ini adalah di bawah kendalian
persatuan sukan negeri masing-masing bagi mewujudkan ekosistem esports yang mapan di
negeri dan juga persekitaran digital yang kompetitif menerusi pelaksanaan pelbagai program

atau kejohanan.
