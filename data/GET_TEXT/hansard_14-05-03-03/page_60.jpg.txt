DR. 5.10.2022 55

Sejak kebelakangan ini, kita sering berhadapan dengan isu pencemaran seperti
pembuangan sisa kimia ke dalam sungai, pelepasan asap kilang tanpa kawalan sewajarnya,
pencerobohan hutan secara berleluasa, pembakaran terbuka, pembangunan yang tidak
terkawal dan lain-lain.

Secara langsung, keadaan ini memberi kesan buruk kepada alam sekitar seperti
pencemaran sumber air, pencemaran udara, peningkatan suhu bumi, banjir kilat, tanah
runtuh, kepupusan flora dan fauna serta perubahan cuaca yang tidak menentu.

Akibat kerosakan yang berlaku dan bencana alam ini, kerajaan terpaksa
memperuntukkan jutaan ringgit untuk membaik pulih infrastruktur, memulihara ekosistem
alam sekitar, menampung kos perubatan, menyediakan tempat tinggal untuk rakyat dan
menyelesaikan pelbagai masalah yang berkaitan.

Oleh itu hukuman lebih berat dan setimpal perlu dikenakan terhadap penjenayah
alam sekitar kerana pencemaran ini telah menjejaskan ekosistem alam sekitar. Memberi
impak yang negatif kepada kualiti kesihatan, keselamatan dan kesejahteraan rakyat.

Rang Undang-undang Kualiti Alam Sekeliling (Pindaan) 2022 yang dicadangkan ini
adalah bagi meminda Akta Kualiti Alam Sekeliling 1974 yakni Akta 127 yang digubal pada
tahun 1974 dan telah melalui enam kali fasa pindaan.

Namun pindaan sebelum ini hanya melibatkan tatacara penguatkuasaan dan
peningkatan denda kepada RM500,000 bagi kesalahan pembakaran terbuka, pencemaran
minyak dan buangan di perairan Malaysia, termasuk juga pelupusan haram buangan
terjadual dan kesalahan tidak patuh syarat kelulusan laporan Penilaian Kesan Alam Sekeliling
(EIA).

Pada pindaan pada kali ini yakni pindaan tahun 2022 memberi keutamaan kepada
hukuman, denda dan penalti melalui kewujudan denda minimum dan maksimum, jika
disabitkan kesalahan di bawah akta ini.

Selain itu jumlah denda sedia ada akan dinaikkan sehingga RM10 juta, khususnya
bagi kesalahan-kesalahan yang melibatkan pencemaran air, pelepasan minyak, pelepasan
buangan di perairan Malaysia serta pelupusan haram buangan terjadual.

Tuan Yang di-Pertua, rang undang-undang ini mengandungi 30 fasal yang
melibatkan 28 seksyen di bawah Akta 127. Antara perkara penting dalam pindaan ini ialah
nilai kompaun. Jumlah kompaun dinaikkan daripada RM2,000 sebelum ini, kepada tidak
melebihi 50 peratus daripada jumlah penalti maksimum yang diperuntukkan bagi setiap
kesalahan. Buat masa ini terdapat 12 peraturan dan satu kesalahan di bawah seksyen 29A
yang boleh dikenakan kompaun.

Kedua, penalti minimum dan maksimum. Akta sedia ada tidak menetapkan penalti
minimum. Penalti bagi setiap kesalahan akan dipinda dengan mewujudkan denda minimum
tidak kurang daripada RM5,000 dan denda maksimum tidak lebih tinggi yakni tidak melebihi
RM10 juta melibatkan kesalahan pencemaran air, pelepasan minyak, pelepasan buangan ke

dalam perairan Malaysia dan penempatan serta peletakan buangan terjadual.
