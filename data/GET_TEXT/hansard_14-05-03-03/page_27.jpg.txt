DR. 5.10.2022 22

Menteri Alam Sekitar dan Air [Dato’ Sri Tuan Ibrahim bin Tuan Man]: Bismillahi
Rahmani Rahim. Assalamualaikum warahmatullahi wabarakatuh dan salam sejahtera.
Terima kasih Yang Berhormat yang bertanya. Jabatan Meteorologi Malaysia (@metmalaysia)
telah pun menjangkakan keadaan cuaca sepanjang musim Monsun Timur Laut daripada
November 2022 hingga Januari 2023 adalah lebih lembap di timur Semenanjung Malaysia,
timur laut Sabah dan barat Sarawak berbanding monsun yang lain.

Fenomena La Nina yang sedang berlaku kini dijangka akan berterusan sehingga
awal tahun 2023. Manakala kawasan di utara Semenanjung akan mengalami kekurangan
hujan daripada Januari hingga Mac 2023. METMalaysia juga turut menjangkakan bahawa
episod luruan monsun yang membawa hujan lebat berterusan akan berlaku sepanjang musim
Monsun Timur Laut daripada November 2022 sehingga Mac 2023. Negeri-negeri Pantai
Barat juga boleh mengalami hujan berterusan sekiranya luruan monsun ini meningkat serta
adanya sistem tekanan rendah seperti yang berlaku pada tahun lepas.

Sebagai persediaan awal, KASA melalui Jabatan Pengairan dan Saliran memberi
fokus kepada kerja-kerja penyelesaian jangka pendek yang bersifat impak yang tinggi dengan
kos yang rendah seperti penyelenggaraan sistem perparitan, saliran, mendalamkan sungai
dan meninggikan benteng sungai bagi mengurangkan impak banjir. Sementara penyelesaian
jangka panjang juga turut diambil.

Untuk makluman Dewan yang mulia, JPS telah pun meningkatkan kesiapsiagaan
untuk musim Monsun Timur Laut ini dengan menyediakan dan menambah baik aset-aset
jabatan. Ini termasuklah menyediakan 284 buah pam, 203 buah kenderaan, 35 buah bot, 995
buah sistem telemetri di Semenanjung Malaysia dan 317 buah stesen telemetri di Sabah,

Sarawak dan Labuan, 526 siren amaran, 77 kamera dan 605 tolok lurus sungai dan 966 tolok

urus kawasan bagi mengukur kedalaman sungai dan di kawasan tapak yang diukur.

Usaha kerajaan untuk mengurangkan risiko banjir di seluruh negara, langkah jangka
panjang melalui pelaksanaan rancangan tebatan banjir yang akan terus dilaksanakan. Ini
termasuklah 100 projek rancangan tebatan banjir bernilai RM10.53 bilion telah pun diluluskan
di bawah Rancangan Malaysia Kedua Belas sedang dilaksanakan di seluruh negara.
Pelaksanaan projek-projek RTB ini akan meningkatkan bilangan penduduk yang dilindungi
daripada kesan banjir serta pertambahan keluasan kawasan yang terjejas sebelum ini.

Selain daripada itu, pendekatan yang bukan struktur dalam perancangan pengurusan
banjir seperti Program Ramalan dan Amaran Banjir (PRAB) turut dilaksanakan. PRAB fasa 3
bernilai RM450 juta ini akan melengkapkan 74 model ramalan dan amaran banjir bagi
lembangan-lembangan sungai utama di seluruh negara dan ini sangat beri manfaat kepada
seluruh rakyat. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan yang
pertama. Sila Yang Berhormat Raub.

Tengku Zulpuri Shah bin Raja Puji [Raub]: Terima kasih Tuan Yang di-Pertua.
Terima kasih Yang Berhormat Menteri. Selain daripada jawapan yang diberikan sebentar tadi,

bagi saya nampaknya cantik. Apakah dasar strategi serta rancangan kementerian untuk
