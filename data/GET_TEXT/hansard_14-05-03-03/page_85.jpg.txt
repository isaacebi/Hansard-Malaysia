DR. 5.10.2022 80

terkesan. Jadi, di sini saya ingin menyeru kepada kerajaan supaya tindakan-tindakan
sekeras-kerasnya dapat diambil kepada mereka ini.

Selain daripada itu juga, pembuangan sampah di mana-mana telah berlaku. Kita
boleh lihat sama ada di kampung atau di bandar, puntung-puntung rokok dibuang begitu
sahaja. Jadi, ini adalah satu pencemaran yang kita tidak dapat elakkan. Jadi, saya ingin
menyeru kepada kerajaan supaya semua sisa minyak, semua sisa kimia haruslah dibuang
mengikut spesifikasi supaya ia tidak mencemarkan alam sekitar kita.

Berkenaan dengan hukuman pula, saya menyokong penuh denda dan hukuman
yang dikenakan kepada pihak syarikat yang melakukan pencemaran-pencemaran udara
tanpa kompromi. Namun, hukuman untuk individu, saya rasakan kerajaan perlu melihat
dengan lebih teliti dan membuat banyak penambahbaikan.

Sesebuah RUU penguatkuasaan tidak sepatutnya mengutamakan aspek hukuman
sahaja. Bagaimanapun, dengan pendedahan dan pendidikan yang diberikan oleh kerajaan
kepada masyarakat baik di luar bandar ataupun di bandar dan di pedalaman, saya yakin
mereka ini akan dapat mengikut peraturan-peraturan yang telah ditetapkan oleh kerajaan.
Kerana apa? Kerana mereka sudah terbiasa dengan tindakan mereka selama ini. Adakah
mereka pernah berfikir bahawa tindakan mereka ini betulkah ataupun salahkah? Saya mohon
agar kerajaan dapat turun ke padang untuk adakan kempen kesedaran sebelum akta ini
dikuatkuasakan kepada mereka.

Tuan Yang di-Pertua, pelbagai bencana alam telah berlaku di seluruh dunia.
Sebenarnya ini adalah isyarat nyata bahawa alam semesta kita termasuklah bumi kita sudah
tua dan cukup sensitif kepada persekitarannya. Jika kita tidak mengambil tindakan segera
untuk memulihkan luka-luka ini yang telah dilakukan oleh tangan-tangan manusia, maka
masa depan anak cucu kita akan tergadai dan juga akan gelap dan mereka juga yang akan
mengalami kesusahan.

Timbalan Yang di-Pertua [Dato' Mohd Rashid Hasnon]: Empat belas saat lagi,
Yang Berhormat.

Tuan Haji Ahmad bin Hassan [Papar]: RUU ini sememangnya satu langkah yang
baik dan sepatutnya sudah lama dilaksanakan. Namun, jika penguasaannya lemah, isu
pencemaran ini tidak akan dapat selesai.

Apa pun, saya mahukan jawapan dan jaminan kerajaan agar RUU ini tidak menindas
penduduk-penduduk di luar bandar dan di pedalaman. Berikan kesedaran kepada mereka,
letakkan satu tempoh masa yang ditetapkan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih, Yang
Berhormat Papar. Seterusnya Yang Berhormat Kuala Selangor— tidak ada dalam Dewan.
Yang Berhormat Setiu tidak ada dalam Dewan. Saya jemput Yang Berhormat Sepang. Sila,

Yang Berhormat.
