DR. 5.10.2022 6

pendedahan dan juga informasi teknologi perikanan dengan jumlah
nilai keseluruhan sebanyak RM32,000;

(v) Program Dana Nelayan dan Usahawan Perikanan. Program ini

menyediakan pinjaman mudah bagi pembelian bot dan peralatan
baharu untuk meningkatkan keupayaan bot sedia ada. Pinjaman
yang telah diluluskan bagi Wilayah Persekutuan Labuan bagi tahun
2021 adalah sebanyak RM100,000;

(vi) kementerian juga menyediakan peruntukan bagi pelaksanaan

kursus dan latihan. Sehingga 31 Ogos 2022, sebanyak RM55,000
telah disalurkan kepada Kerajaan Negeri Sabah bagi melatih 65
orang nelayan; dan

(vii) bagi projek khas perumahan nelayan pula, kementerian melalui

Lembaga Kemajuan Ikan telah menyalurkan peruntukan sebanyak
RM658 juta melibatkan 4,887 buah rumah nelayan di bawah projek
baik pulih rumah nelayan seluruh negeri Sabah sejak tahun 2012
hingga tahun 2022. Selain itu juga, sebanyak RM19 juta peruntukan
di bawah Program Penempatan Semula Nelayan telah disediakan
untuk membina 300 buah rumah baru untuk nelayan di Kota Belud
yang kini telah dilaksanakan oleh UPEN Sabah melalui Kementerian
Pertanian dan Perikanan Sabah.

Bagi kawasan Parlimen Papar pula, sehingga kini belum ada lagi peruntukan yang
disalurkan. Walau bagaimanapun, permohonan untuk peruntukan perumahan tadi masih
dibuka dan insya-Allah akan diproses. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Sila Yang Berhormat
Papar, soalan tambahan yang pertama.

Tuan Haji Ahmad bin Hassan [Papar]: Ya terima kasih. Saya memohon dapat
kiranya kementerian memberikan pertimbangan untuk permohonan Projek Khas Perumahan
Nelayan untuk Parlimen Papar di mana banyak rumah mereka ini yang sangat-sangat usang
dan perlu dibaik pulih.

Seterusnya, demi membantu nelayan-nelayan di Sabah dan juga di Papar
meningkatkan hasil tangkapan, berapakah peruntukan yang akan disalurkan oleh
kementerian untuk membuat tukun-tukun tiruan sekitar perairan pulau-pulau berdekatan.
Tolong dilaksanakan secepat mungkin. Apakah kementerian bercadang untuk menaikkan
bantuan kewangan kepada petani-petani, pesawah-pesawah, penoreh-penoreh getah dan
penternak untuk menangani kos sara hidup yang kian menaik dan sewaktu hujan ribut dan
tengkujuh di mana mereka tidak dapat mencari rezeki? Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat
Timbalan Menteri, satu minit.

Datuk Seri Haji Ahmad bin Hamzah: Terima kasih Tuan Yang di-Pertua dan terima

kasih Yang Berhormat dari Papar.
