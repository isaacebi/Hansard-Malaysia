DR. 5.10.2022 61

Tuan Yang di-Pertua, pertama sekali saya menyambut baik pindaan akta ini yang
memberi keutamaan untuk meningkatkan hukuman, denda dan penalti yang setimpalnya bagi
penjenayah alam sekitar. Dengan pindaan yang dibuat ini, bagi mengukuhkan hukuman yang
sedia ada, saya yakin sudah tentu menimbulkan kegerunan dan juga ketakutan kepada
mana-mana pihak, terutama pihak industri yang melakukan jenayah yang melibatkan alam
sekitar pada hari ini.

Pindaan akta ini amat wajar dilaksanakan bagi menampung kelompangan akta yang
sedia ada selain daripada dengan peredaran zaman pada hari ini, dengan peningkatan isu-
isu yang melibatkan alam sekitar dalam negara untuk melindungi alam sekitar, peruntukan
undang-undang dan penguatkuasaan yang lebih tegas, saya harapkan tanpa berkompromi
sememangnya wajar dilaksanakan oleh pihak berkuasa. Dalam kesempatan ini, saya
mengucapkan terima kasih atas keseriusan pihak kerajaan, knhususnya pihak kementerian
dalam mengawal pencemaran alam sekitar dan juga kecekapan pihak kementerian bertindak
dengan sebarang aduan pencemaran yang dilaporkan, terutama melalui media-media sosial
yang ada pada hari ini.

Saya juga menyokong usaha pihak kementerian terutama Jabatan Alam Sekitar
(JAS) yang menawarkan ganjaran sehingga RM5,000 kepada mana-mana pihak individu
yang memberi maklumat berkaitan pencemaran alam sekitar, sehingga tertangkapnya pihak-
pihak yang melakukan kesalahan ini. Saya berharap pihak kementerian boleh kongsikan
setakat ini berapa ramaikah individu yang telah pun mendapat ganjaran ataupun yang telah
memberi kerjasama kepada pihak kementerian bagi memastikan mereka yang melakukan
kesalahan ini dapat dikenal pasti dan orang awam sebenarnya berperanan penting dalam
menjadikan mata-mata kerajaan, demi memastikan alam sekitar negara kita terus terpelihara.

Tuan Yang di-Pertua, saya juga turut menyokong usaha pihak kementerian yang
begitu prihatin dan cakna tentang isu-isu alam sekitar dengan menaikkan jumlah denda
sehingga RM10 juta bagi melibatkan salah laku pencemaran khususnya pencemaran air,
pembuangan minyak dan pelupusan haram pembuangan berjadual seperti pencemaran yang
melibatkan sisa toksik ataupun sisa kimia yang berbahaya, serta pembuangan di perairan
negara ini yang sudah jelas merisikokan nyawa, bukan sahaja melibatkan manusia bahkan
kehidupan di sungai mahupun laut tetapi juga memberi kesan kepada pembangunan ekonomi
negara kita.

1300

Saya kira dengan hukuman denda yang dinaikkan ini, sudah pasti menggerunkan
pihak yang mencetuskan pencemaran ini. Satu pengajaran kepada kita apa yang berlaku di
Sungai Kim Kim Pasir Gudang sebelum ini, pada 7 Mac 2019 yang lalu yang menjejaskan
kira-kira 6,000 orang penduduk itu perlu diambil kira dan juga pengajaran kepada kita
khususnya. Apa lagi saya dimaklumkan oleh pihak kementerian sendiri, iaitu sebanyak RM6.4
juta kos pembersihan sungai dan juga pelupusan buangan terjadual yang ditanggung oleh

pihak kerajaan.
