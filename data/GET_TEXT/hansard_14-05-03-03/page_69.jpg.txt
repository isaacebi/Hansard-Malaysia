DR. 5.10.2022 64

Jadi, ini saya harap bukanlah pindaan yang terakhir tetapi ia satu permulaan untuk
pindaan dan pemerkasaan undang-undang, serta peraturan yang lebih baik lagi.

Saya sokong kerana sudah terlalu lama akta yang kita gunakan sebelum ini dan ia
telah ketinggalan zaman. Telah banyak perubahan berlaku dalam sains, teknologi, dalam
pencemaran taktik dan strategi para pencemar dan juga perkembangan-perkembangan
baharu dalam ekologi dan pemahaman kita tentang pencemaran alam sekitar.

Tuan Yang di-Pertua, juga satu perkara yang amat baik dan menarik pada saya ialah
kesedaran rakyat kita terhadap isu pencemaran dan kelestarian alam sekitar ini semakin
meningkat. Saya perhatikan di negeri saya Kedah- yang telah bertukar kerajaan negerinya
daripada Pakatan Rakyat dahulu, Pakatan Harapan, kemudian sekarang di bawah kerajaan
negeri di bawah PAS misalnya, isu alam sekitar diperhatikan dan dibahaskan dan dikritik,
juga disokong oleh semua rakyat tanpa mengira isu politik.

Jadi, itu perkembangan yang baik walaupun ia mungkin memanaskan sedikit kerusi
orang yang duduk sebagai pemerintah, pegawai-pegawai tadbir atau Menteri tetapi itu isu
yang baik kerana kita sama-sama cakna dan peka untuk menjaga alam sekitar.

Saya juga mengalu-alukan supaya dinaikkan kompaun dan denda, penalti sehingga
RM10 juta paling tinggi dan mengadakan penjara mandatori. Itu saya teringat sungguh
semasa berlaku pencemaran bersiri di sungai-sungai di Selangor yang menyebabkan banyak
kali air terecemar dan mengganggu kehidupan begitu ramai orang.

Akhirnya apabila dibawa yang tertuduh itu ke mahkamah, kita dapati dendanya
terlalu rendah. Di tempat saya juga, berlaku pencemaran- yang mencemarkan itu ialah
industri yang apabila mereka didenda RM2,000 tidak bermakna apa-apa. Ini kerana untuk
mereka melupuskan bahan-bahan buangan itu secara yang lebih environmental friendly,
dengan izin, itu lebih mahal.

Jadi, orang yang tidak bertanggungjawab dan ini bukan industri sahaja, orang awam
juga ramai. Mereka menggunakan sungai itu sebagai tempat untuk buang bahan buangan.
Malah pernah kita melakukan pembersihan sungai di Kuala Kedah, kita jumpa objek sebesar
peti sejuk dibuangkan begitu sahaja ke dalam sungai. Akhirnya menyumbang kepada banjir
kilat.

Oleh sebab itu, perlu hukuman dan perlu denda, perlu pendidikan dan hukuman ini
supaya deterrent atau untuk menghalang, supaya orang ramai tidak mencemarkan alam
sekitar. Saya menunggu supaya sekiranya berlaku lagi pencemaran seperti di Selangor,
Sungai Semenyih dan di Johor, Sungai Kim Kim- sekiranya ada firma tertentu yang
bertanggungjawab- secara tidak bertanggungjawab mencemarkan sungai sedemikian rupa
sehingga rosak begitu banyak sekali, hingga rosak dan jahanam ekologi sungai itu, saya
menunggu supaya ketika seluruh Ahli Lembaga Pengarah dapat diseret ke mahkamah dan
dikenakan penjara mandatori. Perkara itulah saya rasa baharu akan ada timbul rasa
kesungguhan untuk menjaga alam sekitar.

Begitu pun, saya hendak menyebut, beberapa asas penting yang perlu ada supaya

pindaan ini bermakna dan supaya pindaan ini mencapai hasrat yang dikehendaki.
