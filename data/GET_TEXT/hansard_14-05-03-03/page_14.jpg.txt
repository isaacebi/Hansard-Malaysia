DR. 5.10.2022 9

3. Tuan Ahmad Tarmizi bin Sulaiman [Sik] minta Menteri Kanan Pendidikan
menyatakan keberkesanan kaedah penilaian penguasaan dan pencapaian murid yang diukur
melalui pentaksiran secara sumatif dan dijalankan pada akhir tahun memandangkan
Pentaksiran Tingkatan Tiga (PT3) telah dimansuhkan.

Menteri Kanan Pendidikan [Datuk Dr. Mohd Radzi bin Md. Jidin]: Terima kasih
Tuan Yang di-Pertua. Kementerian Pendidikan Malaysia sentiasa melaksanakan
penambahbaikan kepada sistem pentaksiran dan penilaian murid seiring dengan keperluan
semasa. Berikutan pemansuhan Pentaksiran Tingkatan 3 (PT3) mulai tahun 2022, KPM
memberi tumpuan kepada pemerkasaan Pentaksiran Berasaskan Sekolah (PBS) melibatkan
komponen Pentaksiran Bilik Darjah (PBD), Pentaksiran Aktiviti Jasmani, Sukan dan
Kokurikulum (PAJSK) serta Pentaksiran Psikometrik (PPSI).

PBS mula diperkenalkan lebih 10 tahun yang lalu iaitu mulai tahun 2011 pada
peringkat sekolah rendah dan tahun 2012 pada peringkat sekolah menengah. Pentaksiran ini
bertujuan untuk menilai aspek intelek, emosi, rohani, jasmani dan sosial, selaras dengan
Falsafah Pendidikan Kebangsaan.

Dalam konteks Pentaksiran Bilik Darjah (PBD), guru memantau perkembangan
kemajuan dan penguasaan murid dalam proses pembelajaran termasuk kemahiran asas
membaca, menulis dan mengira. Dengan ini, guru boleh merancang dan mengubahsuai
kaedah Pengajaran dan Pembelajaran (PdP) bagi membantu setiap murid meningkatkan
tahap penguasaan pembelajaran. Pelaksanaan PBD_ secara_berterusan dapat
mempersiapkan murid dengan pengetahuan, kemahiran dan nilai sebagai asas yang kukuh
untuk mengikuti pembelajaran pada peringkat yang seterusnya.

PBD melibatkan pentaksiran formatif dan sumatif. Pentaksiran formatif dilaksanakan
secara berterusan sepanjang proses PdP sebagai sebahagian daripada pembelajaran bagi
mengenal pasti tahap penguasaan murid. Pentaksiran sumatif pula dilaksanakan untuk
menilai pencapaian murid dalam satu tempoh, tajuk atau bidang pembelajaran. Salah satu
komponen pentaksiran sumatif adalah Ujian Akhir Tahun atau kini dikenali sebagai Ujian
Akhir Sesi Akademik.

Mulai tahun 2022, Ujian Akhir Sesi Akademik ditambah baik melalui penyediaan
soalan yang setara standardnya oleh KPM bagi murid Tingkatan 1 hingga 3. Soalan tersebut
disediakan oleh guru yang berkepakaran dalam pembinaan item dan disimpan dalam bank
soalan yang dibangunkan oleh KPM. Pihak sekolah akan menjana set soalan daripada sistem
tersebut dan ditadbir di sekolah sepertimana ujian akhir tahun sebelum ini. Panduan
penskoran juga akan disediakan untuk kemudahan guru.

Penambahbaikan kepada Ujian Akhir Sesi Akademik ini membolehkan KPM melihat
standard pencapaian murid di seluruh negara. Ini akan membantu KPM merangka
pendekatan yang bersesuaian sekiranya terdapat trend yang menunjukkan pencapaian bagi
kohort atau kumpulan tertentu yang memerlukan intervensi khusus. Selain itu, mengambil
kira soalan yang setara standardnya di seluruh negara, pelaporan Ujian Akhir Sesi Akademik

akan digunakan untuk membolehkan intervensi awal dilakukan oleh guru dan ibu bapa bagi
