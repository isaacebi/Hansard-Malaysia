DR. 5.10.2022 103

4.58 ptg.

Puan Nor Azrina binti Surip [Merbok]: Terima kasih kepada Tuan Yang di-Pertua.
Ini adalah antara pindaan yang ditunggu-tunggu. Jadi saya lihat kelompangan dalam akta
selama ini menjadikan ‘penjenayah alam sekitar’ dengan berani melanggar untuk
melepaskan diri daripada undang-undang.

Saya sebenarnya amat menyokong pindaan ini kerana undang-undang sedia ada
sudah sangat usang dan lapuk, dan sangat tidak bersesuaian saya rasakan dengan zaman
sekarang ini. Jadi sebagai contoh, denda yang sangat rendah sebelum ini membuatkan
pelaku-pelaku ‘jenayah alam sekitar’ ini semakin berani, dan mengambil ringan akan isu alam
sekitar walhal kesan pencemaran alam sekitar ini bukan kecil tetapi impaknya sangat
terkesan kepada banyak pihak.

Sebagai contoh, sekiranya berlaku pencemaran sungai, loji air terpaksa kita tutup
kemudian terpaksa pula operator air ini sediakan lori untuk hantar bekalan air kepada
penduduk tanpa dicaj kemudian operator air pula perlu menanggung kos berjuta-juta Ringgit
untuk menyediakan bekalan air sepanjang loji ditutup, sedangkan sebenarnya pihak lain yang
membuat pencemaran. Jadi ini yang paling kerap kita dengar. Jadi denda yang tinggi sebegini
adalah sangat wajar termasuk yang disebutkan dalam pindaan ini penjara mandatori yang
dicadangkan dalam akta ini.

Tuan Yang di-Pertua, saya ingin merujuk kepada seksyen 29A1, akta ini menyatakan
bahawa tiada siapa pun yang dibenarkan atau boleh menyebabkan pembakaran terbuka di
mana-mana premis.

#1700

Sesiapa yang melanggar seksyen 29A ini boleh didakwa di bawah seksyen 29A(2),
di mana jika sabit kesalahan akan didenda tidak lebih RM500,000 atau penjara tidak lebih
lima tahun atau kedua-duanya. Kalau kita lihat RM500,000 ini merupakan satu nilai yang
cukup tinggi dan seharusnya tiada pihak yang ingin mengambil risiko untuk membayar denda
itu atau dikenakan penjara sehingga lima tahun. Namun, jika terdapat syarikat yang masih
melakukan kesalahan tersebut, saya ingin mencadangkan seharusnya_ kerajaan
membatalkan sahaja lesen operasi syarikat ini.

Saya cuma ingin mengambil contoh kebakaran Tapak Pelupusan Semeling yang
pernah berlaku di Merbok dulu selama 23 hari yang telah menelan belanja jutaan ringgit.
Bagaimanakah akta ini mampu untuk mengatasi permasalahan ini jika pembakaran terbuka
yang dilakukan oleh pihak ketiga iaitu scavenger dengan izin di dalam premis yang
sepatutnya kawasan terlarang, namun kondisi premis itu tidak menggambarkan kawasan
terlarang. Jadi, bagaimanakah RUU ini boleh membela rakyat ataupun orang umum apabila
berlaku pembakaran terbuka di tapak pelupusan akibat kecuaian dan ketidakpatuhan SOP
daripada operator tapak pelupusan itu sendiri. Itu soalan saya.

Kemudian Tuan Yang di-Pertua, saya ingin menyentuh berkenaan pelanggaran EIA

di bawah seksyen 34A(2) Akta Kualiti Alam Sekitar yang menetapkan, “Mana-mana orang
