DR. 5.10.2022 94

Jika kita merosak alam,
Masa depan pasti akan kelam.

Yang Berhormat Menteri, Akta Kualiti Alam Sekeliling ini pada awalnya digubal pada
tahun 1974. Usia undang-undang ini seusia saya Yang Berhormat. Sudah 40 lebih tahun ini
tetapi...

Seorang Ahli: [Berucap tanpa pembesar suara]

Datuk Seri Haji Shamsul Iskandar @ Yusre bin Haji Mohd Akin [Hang Tuah
Jaya]: Masih mudalah lagi tetapi sudah 40 lebih tahunlah. Cuma yang kita bahas pada hari
ini adalah soal fokusnya kepada pemerkasaan daripada segi hukuman.

Sudah pastilah daripada segi perspektif rakyat tentunya tidak mencukupi. Takkanlah
undang-undang yang berusia lebih 40 tahun ini yang hendak kita bahas secara tuntas dan
mendalam pada hari ini adalah hanya tertumpu kepada pemerkasaan undang-undang.
Sementara kita akui bahawa terdapat keperluan untuk melihat hukuman itu untuk
menggerunkan pelaku-pelaku kesalahan alam sekitar ini.

Akan tetapi, saya ingin tanya kepada Yang Berhormat Menteri, apakah di sana
terdapat perancangan sama ada bersifat jangka pendek ataupun sederhana dan panjang
untuk melihat secara keseluruhan undang-undang Akta Kualiti Alam Sekeliling ini? Kalau kita
baca Hansard tahun 1970-an ketika dibentangkan rang undang-undang ini dan kita membaca
daripada segi beberapa Rancangan Malaysia. Seingat saya perkara berkaitan alam sekitar
ini kita belum masuk kepada Rancangan Malaysia Ketiga.

Asasnya adalah untuk pastikan sementara kita hendak pastikan negara ini
berkembang daripada segi ekonomi, pembangunan itu mestilah mampan, sustainable
development dengan izin. Untuk itu, pasti ada kaitan dengan alam sekitar dan sebagainya.

Jadi, bagaimana undang-undang ini yang menjadi the sole law dengan izin Tuan
Yang di-Pertua untuk mengurus alam sekitar atau pembangunan yang mampan ini dapat
menguasai pelbagai lagi aspek yang lain. Misalnya, kita tengok daripada segi perkembangan
undang-undang ini apabila dimasukkan hukuman peringkat awal, ia bertujuan untuk
memastikan daripada aspek ekonomi kita dorong syarikat untuk majukan tetapi kita juga
hendak pastikan bahawa ia tidak memberikan pencemaran kepada alam sekitar.

Saya beberapa hujah rakan-rakan tadi antaranya ialah soal hukuman yang berat.
Saya percaya sebelum ini pun ada hukuman dah. Saya ingin tahu, kalau ada data pada hari
dikongsi dengan Dewan, berapakah syarikat-syarikat yang setakat ini kita telah laksanakan
hukuman berdasarkan undang-undang yang sebelum pindaan. Misalnya berapa ramai yang
kena penjara? Berapa banyakah syarikat sama ada besar ataupun berskala sederhana yang
telah pun dihukum dengan rang undang-undang yang lama?

Ini kerana, kita pun tahu bahawa kadang-kadang ada yang dipenjarakan itu, kita tidak
mahulah. Kalau betul dia kena penjara kita tidak mahulah dia dapat layanan yang istimewa.
Hantar ke pusat rehabkah dan sebagainya. Kita hendak pastikan undang-undang ini

menimbulkan kegerunan kepada pelaku-pelaku ini.
