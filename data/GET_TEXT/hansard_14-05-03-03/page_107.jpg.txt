DR. 5.10.2022 102

Bagaimanakah ini boleh berlaku? Ini projek bukan sembunyi-sembunyi di belakang
pintu rumah, buat tidak ada orang tahu. Inilah satu projek penambakan laut yang begitu besar,
1366 ekar. Semua tertumpu kepada projek ini, tetapi tiada E/A Report.

Saya tidak salahkan Kementerian Alam Sekitar dan Air, sebab yang memberikan
kelulusan ialah Kerajaan Negeri, Barisan Nasional berikan kelulusan mereka untuk mereka
tambak laut. Akan tetapi, memandangkan Kementerian Alam Sekitar dan Air, kamu ada ‘Akta
Alam Sekitar’ untuk melindungi alam sekitar, kenapakah tidak menggunakan akta yang ada
ini untuk membantu menyelamatkan alam sekitar?

Jadi saya hendak minta supaya Menteri dan kementerian, boleh menjelaskan kepada
kita bagaimana hal ini boleh berlaku? Adakah kerana ini satu projek yang high profile pada
masa tersebut ditandatangani, disaksikan- tanda tangan disaksikan oleh Perdana Menteri
pada ketika itu, Yang Berhormat Pekan, dan apabila Presiden Republik China datang ke
Malaysia, projek ini juga disebut-sebut dalam perjumpaan Presiden Republik China dengan
Perdana Menteri, adakah kerana itu maka mereka tidak perlu mengikut undang-undang
Malaysia? Mereka boleh berbuat sesuka hati. Itu yang kita mempertikaikan.

Kita memang sokong kalau hendak mengadakan satu undang-undang yang lebih
ketat untuk melindungi alam sekitar. Kita sokong tetapi jangan ada double standard
sedemikian. Itu kita tidak boleh terima.

Jadi Menteri, saya sekali lagi ingin menjemput Menteri untuk datang ke tapak
tersebut, kita linat sama-sama, dan kita cari satu cara penyelesaian untuk kita bantu rakyat.
Kita ceburi bidang politik untuk bantu rakyat. Jadi saya harap Menteri boleh datang ke
Melaka.

Untuk makluman Menteri, saya ada buat satu pucuk surat ke Jabatan Alam Sekitar
untuk kita bincangkan isu ini. Sehingga sekarang masih tidak ada apa-apa respons daripada
jabatan ataupun kementerian. Jadi saya harap selepas ini kita boleh aturkan satu perjumpaan
untuk kita bincang untuk selesaikan masalah ini. Sebab ini sungguh aneh Tuan Yang di-
Pertua, bagaimanakah satu projek yang begitu besar tidak ada EIA Report? Apa yang lebih
aneh dan tidak masuk akal ialah Surat Hak Milik Tanah sudah dikeluarkan oleh Kerajaan
Negeri Melaka sedangkan hari ini, saat ini kalau kita- semua pergi ke tapak tersebut, yang
dikeluarkan Surat Hak Milik Tanah tersebut, penuh dengan air laut tetapi sudah ada Surat
Hak Milik Tanah. Ini ialah apa?

Jadi kita mintalah kalau Kerajaan Negeri Melaka keluarkan hak milik dengan begitu
luluskan projek tambak laut dengan begitu yang boleh selamat, saya rasa ialah Kementerian
Alam Sekitar dan Air.

Akhir kata, memelihara alam sekitar merupakan tanggungjawab kita bersama tidak
kira mana-mana pihak sama ada kerajaan, Ahli Parlimen, Menteri dan juga rakyat jelata. Jadi,
saya harap kita masing-masing memainkan peranan kita untuk selamatkan alam sekitar kita
demi generasi kita akan datang. Dengan itu, sekian terima kasih Tuan Yang di-Pertua.

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Kota Melaka. Dipersilakan Yang Berhormat Merbok.
