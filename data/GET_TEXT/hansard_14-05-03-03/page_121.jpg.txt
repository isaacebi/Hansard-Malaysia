DR. 5.10.2022 116

01740

Di samping itu, sekalipun EIA telah pun diluluskan, mereka yang berkepentingan
masih lagi mempunyai hak untuk merayu kepada Jawatankuasa Rayuan EIA supaya disemak
kembali keputusan EIA tersebut. Dengan kata lain bahawa, kita hendak supaya protect pada
alam sekitar dapat kita laksanakan dengan sebaik mungkin.

Pameran dibuat, orang ramai juga turut terlibat untuk memberi bantahan dan
sebagainya, komen, dan hatta kalau kelulusan dikeluarkan pun mereka masih lagi boleh
merayu kepada Jawatankuasa Rayuan. Saya fikir ini ruang-ruang yang perlu dimanfaatkan
sebaik mungkinlah bila mana ada satu projek yang kita rasa ada kesan impak direct kepada
alam sekitar.

Yang Berhormat Kemaman mohon kementerian menyatakan bilangan pelapor yang
telah diberi ganjaran secara keseluruhan. Untuk makluman semua, kementerian melalui
Jabatan Alam Sekitar, kita menerima banyak laporan tetapi anugerah ataupun hadiah
ganjaran diberi ini ialah sesuatu laporan yang sampai sehingga pesalah disabitkan oleh
mahkamah dan dijatuhkan hukuman.

Sebahagian yang lapor dia hanya buat laporan, dan kita ambil tindakan terus tetapi
proses-proses pelaporan untuk mendapatkan anugerah ganjaran ini dia mesti sampai
didakwa di mahkamah dan sabit kesalahan. Hingga setakat ini dari tahun lepas sampai tahun
ini, hanya tiga orang yang kita beri anugerah, hadiah ganjaran maksimum sebanyak RM5,000
tersebut.

Walau bagaimanapun, kementerian mengucapkan jutaan terima kasih atas
pelaporan yang amat prihatin kepada alam sekitar, sebagaimana yang dibangkitkan oleh
sebahagian Ahli Yang Berhormat tadi bahawa, masyarakat kita lebih prihatin kepada isu ini
dan mereka berkongsi maklumat pada waktu tersebut.

Suka saya maklumkan bahawa, sesuatu kes jenayah alam sekitar, kita perlu
bertindak segera. Kelewatan menyebabkan pembuktian akan hilang. Lantaran itu kita perlu
maklumat segera, dan saya telah mengarahkan kepada Ketua Pengarah, Jabatan Alam
Sekitar sama ada di peringkat Persekutuan ataupun di peringkat negeri, setiap laporan yang
dibuat mesti diambil tindakan segera, dan kita terus melaporkan kepada yang buat aduan
tindakan yang kita ambil.

Hingga setakat ini, saya berpuas hati dengan tindakan dipihak agensi. Di mana kita
telah bertindak segera, dan kita laporkan kepada mereka yang mengadu dan kepada media-
media kita.

Tentang analisis data raya, Jabatan Alam Sekitar sentiasa menggunakan analisis
data raya untuk membantu dalam menyelaras tindakan penguatkuasaan. Kerjasama erat
dengan agensi berkaitan seperti MS Satellite daripada MY SAR, maklumat premis daripada
PBT, PDRM, KDRM serta bagi menjejak Buangan Terjadual atau e-Scheduled Waste
Information System, sentiasa diperkukuhkan. Langkah ini dapat meningkatkan kecekapan

dan ketepatan sebarang tindakan yang dilaksanakan.
