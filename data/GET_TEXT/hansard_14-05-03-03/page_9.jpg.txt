DR. 5.10.2022 4

Isu ini adalah merupakan isu yang sangat penting. Sejauh mana kementerian ini dan
juga Kementerian Pendidikan, Yang Berhormat Menterinya ada di sini dan juga Kementerian
Komunikasi dan Multimedia bersungguh-sungguh untuk meningkatkan dan menambahkan
lagi kekuatan modul pendidikan seks kepada kanak-kanak, kepada anak-anak kita dan juga
kepada orang dewasa yang tidak dapat mengawal diri mereka. Selain daripada
penguatkuasaan yang saya sangat setuju tetapi sejauh mana kempen untuk memberikan
kesedaran kepada anak-anak dan kepada orang dewasa supaya perkara ini dapat kita kawal
bersama? Terima kasih.
Dato’ Hajah Siti Zailah binti Mohd Yusoff: Terima kasih di atas soalan Yang
Berhormat. Memang kita sentiasa bekerjasama dengan semua kementerian yang berkaitan
khususnya tentang kepentingan keselamatan anak-anak. Bukan setakat itu sahaja, kita
mengadakan banyak program kerjasama termasuk juga program kesedaran seperti:
(i) Kempen Pencegahan dan Keselamatan Kanak-kanak;
(ii) Kempen Membanteras Jenayah Seksual Dalam Talian Terhadap
Kanak-kanak;

(iii) Webinar Pengaruh Media Sosial Kepada Kanak-kanak;

(iv) kita juga menganjurkan kempen penerangan melalui pelbagai
medium terutama yang berkaitan dengan kesedaran ibu bapa
tentang keselamatan kanak-kanak; dan

(v) juga kita ada program untuk mengukuhkan hubungan kekeluargaan,

menerapkan adab dan nilai sosial terhadap kanak-kanak iaitu
dengan tema Sihat Emosi, Sayangi Diri dan banyak lagi program-
program yang kita laksanakan.

Sebagaimana yang saya sebut tadi, apa pun yang kita buat, ia tidak cukup dengan
hanya penguatkuasaan undang-undang, tidak cukup dengan hanya kempen tetapi kesedaran
mesti bermula dari rumah, diri dan keluarga dan perkara ini adalah menjadi tanggungjawab
kita bersama.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Timbalan Menteri. Pertanyaan jawab lisan seterusnya, saya ingin menjemput
Yang Berhormat Tuan Haji Ahmad bin Hassan, Papar.

Tuan Haji Ahmad bin Hassan [Papar]: Terima kasih Tuan Yang di-Pertua. Sebelum

saya meneruskan soalan ini, saya ingin berpantun dulu.

Hari-hari makan bubur,
Hingga perut terasa mual,
Kalau Parlimen sudah bubar,
Undi di tangan tolong jangan dijual.

Sana sini cerita bubar,
Rakyat dan pemimpin yang rasuah terus berdoa,
Mengharap kerajaan akan bertukar,
Apa pun terjadi Menteri tetap kena jawab soalan nombor dua.

Terima kasih.
