DR. 19.7.2022 57

Saya juga berharap agar pihak ECER ini dapat melihat kepada Kampung Pulau Tawar,
di mana kampung ini ada kawasan tanaman padi yang luas, bertepatan dengan keadaan negara
kita dan seluruh dunia yang berhadapan dengan keadaan bekalan makanan yang tidak
mencukupi. Jadi, sebagai persiapan, pada saya adalah wajar pihak ECER Pahang melihat
kembali usaha-usaha untuk membangunkan tanaman padi secara bersaiz besar di kawasan
Pulau Tawar ini.

Dengan harapan itu, ia sekali gus dapat memberikan peluang pekerjaan kepada anak-
anak muda di kawasan Pulau Tawar itu sendiri. Tuan Yang di-Pertua, saya sangat berharap agar
ECER ini akan mendapat manfaat sepenuhnya daripada momentum yang telah terhasil bagi
mempercepatkan pembangunan di wilayah-wilayah ini dan dalam masa yang sama
mempercepatkan ruang pembangunan ekonomi antara wilayah-wilayah di Malaysia.

Kita berharap dengan adanya ECER ini, ketidakseimbangan pembangunan antara
wilayah, terutamanya di Pantai Barat dan Pantai Timur ini, knususnya di negeri saya, negeri
Pahang akan dapat dipercepatkan lagi. Dengan itu, saya amat menyokong pindaan ini, Tuan
Yang di-Pertua. Terima kasih.

Tuan Yang di-Pertua: Terima kasih Yang Berhormat Jerantut. Yang Berhormat

Bachok, silakan.

12.54 tgh.

Tuan Nik Mohamad Abduh bin Nik Abdul Aziz [Bachok]: Assalamualaikum
warahmatullahi wabarakatuh. _Terima kasih Tuan Yang di-Pertua kerana izinkan saya untuk
turut sama membahaskan Rang Undang-undang Majlis Pembangunan Ekonomi Wilayah Pantai
Timur (Pindaan) 2022.

Saya pertamanya ingin mengucapkan tahniah dan terima kasih kepada pihak kerajaan
atas kesungguhan menjayakan Pelan Induk Wilayah Ekonomi Pantai Timur (ECER) yang
merangkumi 66,000 kilometer persegi atau 51 peratus daripada keluasan Semenanjung Malaysia
yang didiami oleh seramai 4.3 juta orang penduduk atau 15 peratus jumlah penduduk Malaysia.

Soalan saya, dengan kemasukan Segamat ke dalam wilayah ECER ini, berapakah luas
rangkuman keluasan dan pertambahan penduduk yang akan turut menikmati hasil pembangunan
yang akan dilaksanakan nanti?

Kedua, kerajaan menyasarkan pelaburan sebanyak RM1.8 bilion pada tahun 2022 ini
untuk negeri Kelantan, merangkumi sektor pembuatan dan sumber tenaga. Saya masih sangsi
dengan promosi yang kurang memberangsangkan di dalam menarik pelaburan langsung
domestik dan pelaburan langsung asing.

Justeru, saya ingin mohon penjelasan daripada pihak kerajaan, apa langkah-langkah
yang telah dilakukan untuk tujuan ini dan apakah wujud halangan yang agar sukar untuk diatasi?
Tuan Yang di-Pertua, saya ingin mencadangkan agar pihak kerajaan dapat mewujudkan satu
hab pembangunan loji jana kuasa atau independent power plant (IPP) di Kuala Kemasin, Bachok,
Kelantan.
