DR. 19.7.2022 144

Keempat, kes telah diputuskan di mahkamah mengguna pakai Kanun Keseksaan dan
pelaku didapati tidak bersalah. Bolehkah pengadu membuat aduan di tribunal?

Kelima, sekiranya berlaku kes gangguan seksual, bolehkah dilaporkan kepada pihak
polis dan juga tribunal pada masa yang sama?

Keenam, sekiranya gangguan seksual berlaku di tempat awam seperti di dalam bas
tetapi mangsa tidak mengenali pelaku bolehkah mangsa membuat aduan kepada tribunal?

Ketujuh, siapakah yang akan menganggotai ahli tribunal?

Kelapan, adakah memakai pakaian menjolok mata atau tidak sopan merupakan satu
kesalahan gangguan seksual?

Kesembilan, Fasal 8 RUU AGS mengecualikan bidang kuasa mahkamah jika aduan
gangguan seksual telah dibawa ke tribunal? Tindakan ini akan memperkecilkan hak pihak-pihak
untuk membawa kes ke mahkamah sivil.

Tuan Yang di-Pertua, sebelum berakhir saya berharap RUU ini akan mampu menangani
ataupun paling tidak mengurangkan permasalahan gangguan seksual yang berlaku pada hari ini.
Dalam masa yang sama saya menyeru dan berharap masyarakat juga seharusnya lebih peka
dan bersama bertanggungjawab dalam menangani masalah gangguan seksual ini.

Bagi masyarakat Islam, seharusnya garis panduan yang telah ditetapbkan oleh agama
seperti menutup aurat, menjaga mata, menjaga pergaulan antara lelaki dan wanita seperti
menyentuh secara gurauan atau orang Kelantan sebut ‘cuit capek’ juga tidak dibenarkan.

Dalam Al-Quran Allah SWT memberi panduan [Membaca sepotong ayat Al-Quran].
“Wahai anak Adam telah Kami turunkan buat kamu pakaian yang boleh menutup aurat-aurat
kamu dan untuk perhiasan dan pakaian yang berupa takwa itulah yang sebaik-baiknya”. Dalam
isu menutup aurat, Rasulullahlah SAW juga ada menerangkan mengenai golongan yang
berpakaian namun dikira sebagai bertelanjang.

Maksud hadis ini “Dan wanita yang berpakaian tetapi bertelanjang cenderung kepada
kemaksiatan dan membuat orang lain cenderung kepada kemaksiatan’”, hadis riwayat Muslim
bernombor 2128. Dalam memahami maksud hadis ini, seorang ulama tafsir Sheikh Mohamad
Ali-Sabouni rahimullahu taala ada menerangkan maksud dalam hadis tersebut seperti berikut:
Berpakaian namun bertelanjang pada hakikatnya kerana mereka memakai pakaian yang tidak
menutupi aurat dan menyembunyikan aurat dan tujuan berpakaian ialah menutupi aurat. Maka,
sekiranya pakaian itu tidak menutupi auratnya maka si pemakainya dikira bertelanjang.

Tuan Yang di-Pertua, saya yakin jika amaran yang digariskan oleh Islam diikuti dengan
sebaiknya ia mampu menangani masalah gangguan seksual. Terima kasih Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Terima kasih Yang Berhormat
Kuala Krai. Sekarang saya jemput pembahas terakhir Yang Berhormat Permatang Pauh lima

minit.

7.27 mlm.
