DR. 19.7.2022 70

Dato’ Ramli bin Dato’ Mohd Nor [Cameron Highlands]: Yang Berhormat Timbalan
Menteri, perlu masa?

Dato’ Eddin Syazlee bin Shith: Tuan Yang di-Pertua, saya mohon masa tambahan
dibenarkan untuk saya menyudahkan.

Dato’ Ramli bin Dato’ Mohd Nor [Cameron Highlands]: Lima minit.

Dato’ Eddin Syazlee bin Shith: Terima kasih Tuan Yang di-Pertua. Selanjutnya,
Segamat telah dikenal pasti juga sebagai hab perniagaan tani dengan pelbagai inisiatif seperti
Program Agro Mix Farm, Nucleus Orchard dan telah diperkenalkan pada tahun 2017. Model
perniagaan syarikat induk bagi projek perniagaan tani telah berjaya dilaksanakan di kawasan-
kawasan lain di ECER yang akan turut diperkenalkan di Segamat di mana ia akan meningkatkan
kecekapan sektor pertanian tempatan melalui penggunaan teknologi moden dan perladangan
kontrak serta pelantikan peladang satelit dan usaha pemasaran yang berkesan untuk
memperkukuhkan dan mengoptimumkan sumber melalui penyelarasan rancangan perniagaan
tani, bioteknologi dan biomas serta agropelancongan.

Selanjutnya saya pergi ke Yang Berhormat Jerantut iaitu berkenaan isu ECER yang
keseluruhan projek yang berkaitan dengan penanaman padi di kawasan Jerantut yang
dicadangkan untuk dimasukkan di dalam aktiviti ECER dan juga berkenaan cadangan-cadangan
kawasan di Ulu Tembeling atau pun kawasan-kawasan pertanian yang terpencil, kawasan-
kawasan pedalaman yang terpencil yang mana ECER ini adalah satu projek-projek pertanian
yang bertaraf koridor yang menyasarkan pulangan pelaburan yang agak besar ataupun
memberikan tumpuan kepada aktiviti pertanian yang mempunyai kesan impak dan pulangan
yang besar.

Walau bagaimanapun, aktiviti-aktiviti di kawasan-kawasan yang kecil seperti di Ulu
Tembeling dan juga kawasan-kawasan penanaman padi di sekitar Jerantut ini juga boleh
dipertimbangkan pada masa yang akan datang selepas memberi priorities ataupun keutamaan
kepada projek-projek yang lebih menarik kepada pelabur-pelabur luar untuk melabur di kawasan
yang berkenaan. Jadi, mungkin pada masa yang akan datang, kita boleh uar-uarkan ataupun
boleh mempromosikan kawasan-kawasan yang kecil ini supaya penglibatan pelabur-pelabur luar
itu akan lebih ramai dari semasa ke semasa. Jadi, Yang Berhormat Jerantut ada dalam Dewan
ya? Tiada ya. Jadi, itu jawapan saya untuk Yang Berhormat Jerantut.

Selanjutnya, kita pergi ke Yang Berhormat Bachok, yang keenam. Pembahas yang
keenam tadi, keluasan keseluruhan kawasan ECER selepas kemasukan Segamat ini adalah
sejumlah 69,587 kilometer persegi berbanding dengan 66,736 kilometer persegi. Jadi, ini telah
menambah kepada kawasan ECER dan aktiviti-aktiviti yang dibuat dalam tempoh dua tahun PKP
ini adanya aktiviti promosi secara domestik yang mana dilakukan program-program promosi
melalui webinar secara online untuk menarik pelabur-pelabur.

Selain itu, mempromosikan kawasan-kawasan yang berkaitan di dalam ECER dan ada
juga dibuat tawaran-tawaran seperti tawaran dengan izin, tax incentive yang memberi galakan
kepada pelabur-pelabur luar untuk datang melabur di kawasan-kawasan dalam ECER ini.
