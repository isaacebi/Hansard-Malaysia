DR. 19.7.2022 9

harga sawit sebenar telah melebihi RM6,000 setan metrik semenjak harganya meningkat dengan
mendadak pada bulan Mac yang lalu.

Sehubungan dengan itu harga minyak mentah dan sawit yang lebih tinggi tahun ini
dijangka akan menjana hasil cukai tambahan melebihi RM10 bilion. Tambahan kepada itu
momentum pemulihan melebihi jangkaan dengan pertubuhan KDNK negara pada suku pertama
tahun ini amat memberangsangkan pada kadar lima peratus dan dijangka lebih kukuh pada suku
kedua. Berdasarkan trend tersebut, kita bakal menerima hasil tambahan berkaitan cukai
pendapatan serta cukai tidak langsung melebihi RM10 bilion. Namun kesemua peningkatan hasil
ini tidak mencukupi untuk menampung peningkatan subsidi yang telah melebihi RM40 bilion.

Ketiga, memandangkan harga komoditi global dijangka akan kekal pada paras tinggi
untuk separuh tahun kedua, strategi kerajaan adalah untuk menyemak dan menilai semula
keberkesanan setiap program subsidi dan insentif yang telah dilaksanakan dan terus meneliti
sumber hasil dan penjimatan tambahan bagi menampung keperluan tambahan subsidi bagi
separuh tahun kedua.

Daripada segi penjimatan pula Yang Berhormat, Kementerian Kewangan telah
mengeluarkan Pekeliling Perbendaharaan 3.1 pada 14 Julai lepas mengenai langkah penjimatan
untuk dilaksanakan oleh semua kementerian dan agensi kerajaan bagi menampung sebahagian
daripada keperluan subsidi tambahan. Antara langkah pekeliling tersebut adalah kawalan
terhadap lawatan ke luar negara, barangan import, serta penangguhan perbelanjaan yang belum
komited. Namun saya juga ingin menegaskan bahawa langkah-langkah yang berpaksikan
kesejahteraan rakyat akan tetap diteruskan Yang Berhormat.

Timbalan Yang di-Pertua [Dato’ Mohd Rashid Hasnon]: Terima kasih, soalan
tambahan pertama, sila Yang Berhormat Bukit Bendera.

Tuan Wong Hon Wai [Bukit Bendera]: Terima kasih. Saya membaca berita Yang
Berhormat Menteri, berkenaan kerajaan sedang menjalani ujian bagi petroleum secara bersasar.
Sila terangkan bagaimana ujian ini dijalankan dan di mana ianya dijalankan. Sama ada masa ini
sesuai memandangkan harga barangan dan makanan melambung tinggi sebelum cadangan
subsidi bersasar. Cadangan pembaharuan subsidi ini sama ada akan meruncingkan lagi masalah
kenaikan harga barangan dan makanan memandangkan petroleum merupakan satu komponen
yang penting dalam consumer pricing index (CPI) ataupun kadar inflasi. Sila jelaskan.

Timbalan Yang di-Pertua [Dato’ Mohd Rashid Hasnon]: Terima kasih, sila Yang
Berhormat Menteri, dua minit dua puluh saat.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Bukit Bendera. Saya setuju soalan ini sebenarnya pernah dituju kepada saya oleh
Yang Berhormat mengenai isu ini dan dalam jawapan saya sebelum ini pun bersetuju dengan
implikasi kalau kita naikkan ataupun apung harga minyak ini kepada harga yang lebih tinggi.
Kadar inflasi di Malaysia pada masa ini masih lagi terkawal pada 2.2 peratus untuk suku tahun

2022, tetapi baru-baru ini mencatat 2.8 peratus untuk bulan Mei, ada kenaikan sedikit.
