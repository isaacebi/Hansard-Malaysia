DR. 19.7.2022 1

MALAYSIA
DEWAN RAKYAT
PARLIMEN KEEMPAT BELAS
PENGGAL KELIMA
MESYUARAT KEDUA
Selasa, 19 Julai 2022
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Loke Siew Fook [Seremban] minta Menteri Sumber Manusia menyatakan
mengapa Kerajaan Malaysia gagal mematuhi syarat-syarat yang termaktub dalam MoU yang
ditandatangani di hadapan YAB Perdana Menteri dan Presiden Indonesia pada 1 April yang lalu
sehingga menyebabkan pihak Indonesia membekukan penghantaran pekerja mereka ke
Malaysia.

Menteri Sumber Manusia [Datuk Seri Saravanan a/l Murugan]: Terima kasih Tuan
Yang di-Pertua. Memorandum persefahaman Malaysia dan Indonesia mengenai pengambilan
dan penempatan perkhidmatan domestik Indonesia telah ditandatangani pada 1 April 2022.

Memorandum persefahaman ini telah membuka laluan kepada kemasukan pekerja
warganegara Indonesia untuk sektor-sektor lain yang dibenarkan bagi penggajian pekerja asing,
termasuk perkhidmatan domestik Indonesia. Namun begitu, pada 12 Julai, Kerajaan Indonesia
telah mengumumkan penangguhan sementara, bukan membekukan. Penangguhan sementara
kemasukan pekerja warganegara Indonesia ke Malaysia. Penangguhan ini adalah ekoran
daripada kekeliruan yang timbul dalam mekanisme dalam pengambilan perkhidmatan domestik
Indonesia ke negara kita.

Isu ini telah dibincangkan semasa Mesyuarat Jawatankuasa Bersama Yang Berhormat
Menteri Dalam Negeri dan Kementerian Sumber Manusia pada 18 Julai 2022, semalam.
Mesyuarat tersebut telah bersetuju supaya perbincangan segera diadakan oleh Kementerian
Sumber Manusia, Kementerian Dalam Negeri dan Jabatan Imigresen Malaysia serta Tuan Yang
Terutama Duta Republik Indonesia ke Malaysia untuk menyelesaikan permasalahan ini dengan
kadar segera.

Timbalan Yang di-Pertua [Dato’ Mohd Rashid Hasnon]: Soalan tambahan pertama.
Sila Yang Berhormat Seremban.

Tuan Loke Siew Fook [Seremban]: Terima kasih Tuan Yang di-Pertua. Saya rasa

jawapan itu tidak menjawab persoalan saya. Pertamanya, adakah benar bahawa salah satu
