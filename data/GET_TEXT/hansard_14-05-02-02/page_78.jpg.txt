DR. 19.7.2022 72

[Fasal-fasal dikemukakan kepada Jawatankuasa]

[Fasal-fasal 1 dan 2 diperintahkan jadi sebahagian daripada rang undang-undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]

[Rang undang-undang dilaporkan dengan tidak ada pindaan; dibacakan kali yang ketiga,
disokong oleh Timbalan Menteri Pembangunan Wanita, Keluarga dan Masyarakat (Dato' Hajah
Siti Zailah binti Mohd Yusoff) dan diluluskan]

RANG UNDANG-UNDANG KAWALAN PADI DAN BERAS
(PINDAAN) 2022

Bacaan Kali Yang Kedua dan Ketiga

3.25 ptg.

Menteri Pertanian dan Industri Makanan [Datuk Seri Dr. Ronald Kiandee]: Terima
kasih Tuan Yang di-Pertua. Saya mohon mencadangkan rang undang-undang bernama suatu
akta untuk meminda Akta Kawalan Padi dan Beras 1994 [Akta 522] dibacakan kali yang kedua
sekarang.

Tuan Yang di-Pertua, Rang Undang-undang Kawalan Padi dan Beras (Pindaan) 2022
yang dicadangkan bagi meminda Akta Kawalan Padi dan Beras 1994 [Akta 522] dengan tujuan
untuk menambah baik peruntukan yang sedia ada terutamanya berhubung pelantikan Timbalan
Ketua Pengarah Kawal Selia Padi dan Beras dan memberi kuasa kepada Menteri untuk
menetapkan apa-apa peraturan bagi menetapkan kesalahan yang boleh dikompaun bagi sesuatu
kesalahan.

Pelantikan Timbalan Ketua Pengarah adalah bagi membantu Ketua Pengarah Kawal
Selia Padi dan Beras bagi maksud melaksanakan kewajipan-kewajipan dan fungsi-fungsi yang
ditugaskan kepadanya di bawah Akta 522. Pelantikan Timbalan Ketua Pengarah akan
memperkukuhkan bidang penguatkuasaan dalam mengawal selia industri padi dan beras.

Pada masa ini, semua jenis kesalahan di bawah Akta 522 diperuntukkan untuk didakwa
di mahkamah dengan peruntukan yang baharu iaitu kesalahan yang boleh di kompaun, tempoh
proses penyelesaian kepada sesuatu kes kesalahan boleh dikurangkan di samping menjimatkan
masa dan kos pengurusan.

Tuan Yang di-Pertua, saya mohon untuk menghuraikan beberapa fasal dalam Rang
Undang-undang Kawalan Padi dan Beras (Pindaan) 2022 ini. Rang undang-undang ini
mempunyai empat fasal seperti berikut.

Fasal 1 mengandungi “Tajuk ringkas” dan peruntukan mengenai permulaan kuat kuasa
akta yang dicadangkan.

Fasal 2 dan 3 masing-masing bertujuan untuk meminda seksyen 2 dan 3 Akta 522.
