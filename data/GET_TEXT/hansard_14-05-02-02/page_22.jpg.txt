DR. 19.7.2022 16

Timbalan Yang di-Pertua [Dato’ Mohd Rashid Hasnon]: Masa sudah panjang untuk

soalan yang pertama ini.

2. Dato’ Abdullah Sani bin Abdul Hamid [Kapar] minta Menteri Sumber Manusia
menyatakan apakah rasional kementerian memproses 200 ribu permohonan pekerja dari
Bangladesh untuk dibawa masuk ke negara ini.

Menteri Sumber Manusia [Datuk Seri Saravanan a/l Murugan]: Terima kasih Tuan
Yang di-Pertua. Untuk makluman Dewan yang mulia ini, permohonan pekerja asing yang dibuat
oleh majikan tidak berdasarkan kepada kewarganegaraan pekerja tetapi permohonan adalah
berdasarkan kepada pekerja asing daripada 15 negara sumber.

Kelulusan yang diberikan oleh Kementerian Sumber Manusia untuk kuota pekerja asing
adalah berdasarkan kepada sektor pekerjaan yang dibenarkan bagi penggajian pekerja asing.
Kelulusan kuota tidak berdasarkan kepada kewarganegaraan pekerja asing. Selepas majikan
mendapat kelulusan kuota pekerja asing daripada Kementerian Sumber Manusia dan setelah
membuat pembayaran levi kepada pekerja asing di Jabatan Imigresen Malaysia, maka majikan
boleh menentukan pekerja asing dari negara sumber yang ingin mereka gajikan.

Justeru, maklumat mengenai saya meluluskan 200,000 orang pekerja asing dari
Bangladesh adalah merupakan fakta yang tidak benar.

Dato’ Abdullah Sani bin Abdul Hamid [Kapar]: Terima kasih Tuan Yang di-Pertua.
Meneliti daripada jawapan Menteri dan memahami hasrat yang dikehendaki waktu ini, tetapi kita
tidak boleh menyanggah seksyen 60M yang mengatakan dengan jelas, tidak boleh meminggirkan
pekerja tempatan dan mengambil pekerja asing. Namun, saya akui bahawa ada keperluan-
keperluan tertentu.

Akan tetapi, saya hendak menyinggung sedikit tentang persiapan kementerian dalam
melebar luaskan TVET untuk memastikan bahawa kemahiran pekerja tempatan itu dapat
dilebarluaskan supaya mereka dapat menyertai sektor-sektor yang tidak berisiko.

Juga, apakah persiapan kementerian setelah berlakunya pandemik COVID-19 ini kepada
mereka yang telah kehilangan pekerjaan? Supaya mereka juga dapat menyertai sektor-sektor
yang tidak membimbangkan. Terima kasih Yang Berhormat Menteri.

Datuk Seri Saravanan a/l Murugan: Terima kasih Tuan Yang di-Pertua. Saya bersetuju
dengan pandangan Yang Berhormat. Sebab itu Kementerian Sumber Manusia melalui agensi-
agensinya telah menambahkan latihan-latihan kemahiran, khususnya reskilling dan upskilling
untuk memastikan peluang-peluang ini diberikan kepada warga tempatan.

Timbalan Yang di-Pertua [Dato' Mohd Rashid Hasnon]: Baik, soalan tambahan yang
kedua. Saya jemput Yang Berhormat Bintulu.

Dato’ Seri Tiong King Sing [Bintulu]: Terima kasih. Soalan diberi kepada Yang
Berhormat Menteri. Saya mahu tahu ini soal memproses pekerja dari Bangladesh, saya mahu
tahu kenapa sektor-sektor perladangan, construction sector, sektor pembinaan begitu susah

mendapatkan pekerja? Saya difahamkan memang ia mahu melalui ejen. Kalau mana-mana
