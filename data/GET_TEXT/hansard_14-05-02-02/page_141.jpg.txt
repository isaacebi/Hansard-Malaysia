DR. 19.7.2022 135

Merujuk kepada laporan yang telah direkodkan, gangguan seksual telah menjadi perkara
yang sangat serius dan tindakan segera perlu diambil oleh kerajaan supaya ia tidak menjadi
kebiasaan. Justeru itu, saya berharap agar kementerian mempelbagaikan lagi usaha, melakukan
kerjasama rentas kementerian untuk memberi kesedaran kepada masyarakat khususnya kepada
kanak-kanak.

Gangguan seksual merupakan perbuatan yang terkutuk, mesti dihentikan dan dicegah
kerana perbuatan tersebut boleh memudaratkan kehidupan mangsa sehingga ada di antara
mereka yang bertindak membunuh diri. Lebih membimbangkan adalah terdapat mangsa yang
merasa takut dan malu untuk melaporkannya kepada pihak yang berkuasa. Ini kerana dikhuatiri
akan menjejaskan kehidupan mereka.

Saya percaya, selain daripada kanak-kanak kebanyakan golongan dewasa juga enggan
membuat laporan polis apabila kejadian sama menimpa mereka. Justeru itu saya ingin
mengetahui, bagaimanakah strategi kementerian untuk menangani perkara ini dan apakah
kaedah kementerian untuk memupuk sifat keberanian kepada para mangsa gangguan seksual
di luar sana untuk membuat laporan? Hal ini kerana sekiranya laporan tidak dibuat oleh mereka,
sudah tentulah undang-undang ini tidak dapat dikuatkuasakan dengan sebaiknya.

Selain itu, kementerian juga hendaklah menjelaskan kepada rakyat mengenai definisi
gangguan seksual dan jenis-jenis gangguan yang boleh dilaporkan oleh pihak berkuasa. Saya
percaya, masih ramai rakyat di luar sana yang tidak memahami dengan jelas tentang jenis-jenis
gangguan seksual dan juga menganggap ia sebagai gurauan.

Kesan yang dialami oleh mangsa gangguan seksual amat membimbangkan. Selain
menjejaskan fizikal dan mental ia juga boleh mengakibatkan kematian. Dengan segi kejayaan —
mangsa lebih gemar mengasingkan diri dari rakan sekerja dan cuba mengelakkan diri untuk hadir
ke pejabat. Hal ini akan menjejaskan prestasi kerja dan juga boleh dibuang kerja. Kesan kepada
peribadi pula, mangsa akan mengalami gejala seperti sakit kepala, gangguan tidur, hilang selera
makan dan emosi yang tidak stabil.

Kesannya kepada kanak-kanak adalah lebih menakutkan kerana mereka terpaksa
membesar dengan memori hitam tersebut dan berkemungkinan besar untuk menjadi pemangsa
pada masa yang akan datang.

Secara umumnya, mangsa sememangnya sukar untuk melupakan peristiwa tersebut dan
perkara ini akan mengganggu ketenangan, penumpuan dan juga kestabilan mental serta emosi
mangsa. Justeru itu, saya ingin mengetahui, apakah tindakan kementerian untuk memulihkan
kembali emosi dan mental individu yang pernah menjadi mangsa gangguan seksual.

Sekian sahaja daripada saya setakat ini, saya harap perkara ini yang telah disampaikan
sebentar tadi dapat perhatian oleh kementerian dan mohon menyokong Rang Undang-undang
Antigangguan Seksual 2021. Sekian, terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang

Berhormat Jempol. Seterusnya, saya menjemput Yang Berhormat Hulu Langat.
