DR. 19.7.2022 48

Tuan Wong Hon Wai [Bukit Bendera]: Terima kasih, Yang Berhormat Timbalan
Menteri. Bukit Bendera di sini. Terima kasih atas jawapan tentang kos utiliti tersebut. Saya
hendak buat satu remark kerana sebelum ini data tahun 2013 ialah RM35 bagi seorang banduan
tetapi sekarang sudah meningkat kepada RM50 seorang banduan. Terima kasih atas statistik
tersebut.

Dato’ Sri Dr. Haji Ismail bin Haji Mohamed Said: Terima kasih, Yang Berhormat.
Sekiranya pesalah PKW ada melakukan perlanggaran terhadap Perintah Kehadiran Wajib pihak

pengurusan dan penyedia Pusat Kehadiran Wajib akan mengambil kira tindakan seperti berikut:

(i) pesalah diberikan teguran dan peringatan supaya jangan mengulangi
kesalahan;
(ii) seterusnya jika berlaku buat kali kedua, pesalah akan diberikan amaran

secara bertulis; dan

(iii) manakala jika berlaku perlanggaran buat kali ketiga, pesalah akan
dilaporkan kepada pihak mahkamah, mahkamah akan mengubah
hukuman PKW kepada hukuman pemenjaraan.

Oleh yang demikian, pesalah akan diperintah menjalani hukuman penjara bagi
meneruskan baki hukuman. Bagi pesalah yang melakukan perlanggaran yang serius pula,
penyelia PKW akan melaporkan perlanggaran tersebut kepada pihak mahkamah dan juga pihak
Polis Diraja Malaysia (PDRM).

Untuk Yang Berhormat Padang Serai, adakah kerajaan melihat pindaan Rang Undang-
undang PKW daripada hukuman tiga bulan ke bawah kepada tiga tahun ke bawah adalah terlalu
drastik. Sebenarnya Yang Berhormat, tiga bulan kepada 12 bulan, bukan tiga bulan kepada tiga
tahun. Itu sahajalah jawapan saya Tuan Yang di-Pertua dan saya mengucapkan ribuan terima
kasih kepada empat orang Ahli Dewan yang telah menyokong untuk pindaan Akta PKW ini.
Terima kasih.

Tuan Yang di-Pertua: Terima kasih, Yang Berhormat Timbalan Menteri. Ahli-ahli Yang
Berhormat semua, sekarang saya kemukakan masalah kepada Majlis bagi diputuskan.
Masalahnya ialah bahawa rang undang-undang ini dibacakan kali yang kedua sekarang.

[Masalah dikemuka bagi diputuskan; dan disetujukan]

[Rang undang-undang dibacakan kali yang kedua dan diserahkan kepada Dewan
sebagai Jawatankuasa]

[Majlis bersidang dalam Jawatankuasa]

[Tuan Yang di-Pertua mempengerusikan Jawatankuasa]

[Fasal-fasal dikemukakan kepada Jawatankuasa]

[Fasal-fasal 1 hingga 10 diperintahkan jadi sebahagian daripada rang undang-undang]

[Rang undang-undang dimaklumkan kepada Majlis sekarang]

[Majlis Mesyuarat bersidang semula]
