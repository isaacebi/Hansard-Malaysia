DR. 19.7.2022 66

Oleh itu, apakah langkah kerajaan bagi meningkatkan kembali pertumbuhan projek
pembangunan sebagaimana sasaran yang telah ditetapkan? Adakah pihak kerajaan ada
bercadang untuk mengubah suasana prestasi sebelum ini disebabkan oleh COVID-19?

Berdasarkan dalam Pelan Induk ECER 2.0, pengecualian cukai hanya diberikan
sehingga tahun 2020 sahaja. Oleh itu, kerajaan sewajarnya menarik lebih ramai pelabur untuk
melabur ke negeri-negeri ECER khususnya dengan mengembalikan semula insentif pelaburan
yang salah satunya melalui pengecualian cukai.

Tuan Yang di-Pertua, perkara seterusnya yang ingin saya sentuh berkenaan kemajuan
program modal insan. Saya kira pembangunan modal insan merupakan faktor kritikal bagi
menjana dan mengekalkan pertumbuhan ekonomi negara.

Oleh itu, saya menyokong penuh usaha kerajaan mempergiatkan program Preventing
Future Poor di negeri-negeri luar bandar terutamanya. Selaras dengan objektif program bagi
membantu pelajar-pelajar B40 meningkatkan kecemerlangan akademik seterusnya melanjutkan
pelajaran sebagai usaha untuk mengubah nasib mereka, program ini wajar diberi perhatian yang
lebih mendalam.

Oleh itu, saya mencadangkan agar peruntukan kepada pembangunan modal insan
dipertingkatkan bagi membantu pelajar-pelajar yang kurang cemerlang untuk terus melangkah
jauh. Kerjasama antara universiti-universiti tempatan juga wajar diperkukuhkan lagi.

Namun, apa yang menjadi kebimbangan saya terhadap nasib pelajar luar bandar yang
terletak jauh dari universiti tempatan, contohnya Setiu, sumber untuk mendapatkan tenaga
pengajar bagi menjalankan program ini agak sukar. Oleh itu, saya mencadangkan agar kawasan-
kawasan pedalaman diberikan perhatian lebih dengan menghantar lebih ramai sukarelawan ke
kawasan tersebut agar pelajar-pelajar luar bandar turut tidak ketinggalan dalam pelajaran.

Perkara terakhir yang ingin saya sentuh ialah berkenaan Setiu Wetland. Inisiatif
pembangunan taman negeri Setiu Wetland akan dipelihara melalui penyelidikan dan
pembangunan R&D di Tasik Berombak di samping tujuan pelancongan, pendidikan dan
ekopelancongan. Oleh itu, saya memohon agar segala projek yang telah dirancang di Setiu
Wetland disegerakan demi kemajuan rakyat Setiu.

Saya juga ingin membahaskan berkenaan Projek Lebuh Raya Pantai Timur Fasa 3.

Dato’ Ramli bin Dato’ Mohd Nor [Cameron Highlands]: Yang Berhormat, sila gulung.

Tuan Shaharizukirnain bin Abd Kadir [Setiu]: Saya yakin projek tersebut memberi
impak yang sangat besar kepada pembangunan kawasan sekitar khususnya. Namun begitu,
terdapat beberapa persoalan yang ingin saya utarakan. Antaranya berkenaan status terkini
pembinaan lebuh raya tersebut dan sejauh manakah kajian yang telah dilakukan terhadap
penjajaran alignment pembinaan LPT tersebut.

Dato’ Ramli bin Dato’ Mohd Nor [Cameron Highlands]: Yang Berhormat. Sila gulung.

Tuan Shaharizukirnain bin Abd Kadir [Setiu]: Untuk akhirnya, saya mendapat
maklumat bahawa pembinaan LPT2 sebelum ini agak jauh daripada sumber penjanaan
sosioekonomi rakyat setempat. Oleh itu, saya berharap agar pembinaan LPT3 menekankan
