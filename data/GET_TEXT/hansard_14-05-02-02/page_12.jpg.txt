DR. 19.7.2022 6

tetapi kini tidak diurus dan dipelihara dengan baik. Mohon pandangan Yang Berhormat Menteri.
Terima kasih.

Timbalan Yang di-Pertua [Dato' Mohd Rashid Hasnon]: Sila Yang Berhormat Menteri.

Dato’ Sri Hajah Nancy Shukri: Terima kasih Tuan Yang di-Pertua. Sememangnya tidak
dapat dinafikan kita menghadapi pelbagai cabaran dalam melaksanakan usaha pemuliharaan
dan pemeliharaan warisan-warisan ketara dan tidak ketara. Antara cabaran utamanya ialah dana,
seperti biasa. Umum mengetahui bahawa usaha memulihara dan memelihara sesuatu bangunan
atau tapak warisan memerlukan perbelanjaan yang tinggi.

Hakikatnya, kekangan ini bukan sahaja dihadapi oleh agensi Kerajaan Persekutuan,
malah turut dihadapi di pihak negeri serta pihak berkuasa tempatan. Cabaran seterusnya juga
ialah kebergantungan yang tinggi kepada peruntukan daripada Kerajaan Persekutuan, terutama
untuk menjalankan kerja-kerja pemeliharaan.

Walaupun pewartaan dan pengiktirafan warisan di bawah Akta 645 adalah di bawah
kuasa Persekutuan, namun pemilik warisan tersebut tidak semestinya Kerajaan Persekutuan.
Bagi kebanyakan bangunan atau tapak warisan, kerja-kerja pemuliharaan ataupun restoration,
dengan izin, kebiasaannya dilaksanakan oleh MOTAC atau Jabatan Warisan Negara dan
kemudiannya diserahkan kepada satu pihak yang lain. Contohnya, kerajaan negeri ataupun pihak
berkuasa tempatan. Seterusnya, menjadi tanggungjawab pemilik bangunan atau tapak warisan
tersebut untuk menyelenggarakan dengan baik.

Mengambil contoh Jambatan Sultan Ismail tadi di Kuala Krai yang disebutkan oleh Yang
Berhormat sebentar tadi. Pemilik tapak tersebut ialah Majlis Daerah Kuala Krai, maka bagi apa-
apa cadangan pembangunan, MOTAC mengalu-alukan keterlibatan dan kebersamaan semua
pihak untuk sama-sama menyumbang, terutamanya daripada segi perbelanjaan
penyelenggaraan bangunan atau tapak warisan. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang Berhormat
Menteri. Soalan tambahan kedua, saya jemput Yang Berhormat Balik Pulau.

Dato’ Muhammad Bakhtiar bin Wan Chik [Balik Pulau]: Terima kasih Tuan Yang di-
Pertua.

Soalan tambahan saya ialah apa yang disebut tadi oleh Yang Berhormat Menteri
berkenaan dengan budaya tidak ketara, warisan tidak ketara yang telah mendapat pengiktirafan
UNESCO seperti dondang sayang, makyung, silat, wangkang dan juga pantun. Soalan saya ialah
bagaimana budaya tidak ketara ini yang telah mendapat pengiktirafan UNESCO, dikembangkan
supaya ia menjadi produk ekonomi sebagai salah satu cultural tourism or pelancongan budaya?

Bagaimana ia boleh dilihat untuk generasi akan datang mengambil alih ataupun menjadi
penyambung kepada aktivis-aktivis seni dalam budaya ini? Adakah kementerian mempunyai
bajet khas, peruntukan khas kepada semua yang disebut tadi supaya ia boleh diangkat dan di

martabatkan kepada dalam negara dan juga luar negara? Terima kasih.
