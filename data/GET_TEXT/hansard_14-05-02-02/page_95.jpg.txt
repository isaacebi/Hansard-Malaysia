DR. 19.7.2022 89

Kemasukan beras pelbagai jenama dari Bangladesh ini memberi kesan kepada pasaran
beras tempatan sebanyak tiga hingga empat peratus. Hal ini juga turut menjejaskan kutipan
cukai negara. Saya ingin mengetahui, apakah penguatkuasaan berterusan yang telah
dilaksanakan oleh kementerian bersama dengan agensi berkaitan bagi membanteras kegiatan
penyeludupan beras ini? Sejauh manakah tindakan yang telah diambil terhadap segelintir
peniaga yang dikesan menukar pembungkusan beras seludup atau beras tidak sah kepada paket
yang lebih kecil untuk mengaburi pihak berkuasa? Apabila kita menyebut pemborong, ada juga
kes yang melibatkan pemborong yang telah pun digantung lesen.

Jadi, saya hendak tahu sejauh manakah serius kes melibatkan pemborong kerana
kesalahan menyimpan stok beras lebih daripada yang dihadkan. Malah saya dimaklumkan ada
kes yang melibatkan pembungkusan gred beras rendah sebagai gred tinggi. Ini betul-betul
menganiaya pembeli. Adakah sehingga sekarang saya hendak tahu pemborong beras ini masih
dibenarkan membungkus dan mengedar beras Super Tempatan 15 peratus hancur (ST15) atau
adakah benar dakwaan membungkus beras gred lain daripada pemborong ST15 dan apakah
bentuk penguatkuasaan yang telah pun dibuat?

Saya menyokong penuh langkah kerajaan untuk meningkatkan pengeluaran beras
tempatan kepada 75 peratus daripada keperluan negara dalam tempoh lima tahun akan datang.
Namun begitu, melihat kepada situasi inflasi yang sedang melanda negara dan seluruh dunia,
saya lihat usaha ini masih tidak mencukupi kerana negara masih perlu mengimport beras
sebanyak 25 peratus bagi memenuhi keperluan penduduk. Saya berharap agar pihak kerajaan
akan terus memperkemas infrastruktur dan subsidi dalam industri penanaman padi negara
sehingga tidak perlu lagi mengimport beras dari negara lain.

Jadi, saya hendak tahu apakah benar-benar MAFI mampu menyasarkan untuk berusaha
membantu pesawah terutama di negeri-negeri utama pengeluar padi untuk menanam padi lima
kali dalam tempoh dua tahun. Terima kasih Tuan Yang di-Pertua. Saya menyokong.

Tuan Yang di-Pertua: Terima kasih Yang Berhormat Parit. Yang Berhormat Hang Tuah

Jaya.

4.24 ptg.

Datuk Seri Haji Shamsul Iskandar @ Yusre bin Haji Mohd Akin [Hang Tuah Jaya]:
Terima kasih Tuan Yang di-Pertua. Untuk makluman Dewan, Akta Kawalan Padi dan Beras 1994
ini ketika dibentangkan oleh Setiausaha Parlimen Kementerian Pertanian pada tahun 1994, jelas
di dalam Hansard menjelaskan bahawa kerajaan pada ketika itu merasakan satu kuasa yang
tepat dan jelas perlu diberikan kepada kerajaan, khususnya untuk mengawal segala aspek
berkaitan industri padi dan juga beras.

Di mana dalam hal itu, ketika Setiausaha Parlimen membentangkan rang undang-
undang ini, peranan undang-undang ini adalah untuk memastikan kepentingan golongan petani,
pengilang, pemborong, peruncit, pengguna dan juga kerajaan adalah terjamin. Saya ingin
bertanya kepada kementerian kepada Menteri hari ini, bagaimana pindaan yang terkini ini boleh
