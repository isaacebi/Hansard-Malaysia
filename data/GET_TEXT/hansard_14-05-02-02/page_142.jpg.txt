DR. 19.7.2022 136

7.03 ptg.

Datuk Haji Hasanuddin bin Mohd Yunus [Hulu Langat]: Terima kasih. Bismillahi
Rahmani Rahim. Tuan Yang di-Pertua, selaku Ahli Parlimen yang mempunyai Master dalam
bidang kaunseling dan juga psikologi dan masih menerima klien-klien mengendalikan kes-kes
seksual adalah terlalu sukar untuk saya bercakap benda yang saya minat ini dalam masa lima
minit.

Rang undang-undang ini sahaja setebal 22 muka surat. Jarang saya baca RUU sehabis-
habis baca dan ini saya baca sebanyak tiga kali sebab saya sangat berminat dalam perkara ini.

Sebenarnya Rang Undang-undang Antigangguan Seksual ini sepatutnya telah lama
diwujudkan. Akan tetapi, berdasarkan maklumat yang saya dapat spirit yang ada ia terbit pada
tahun 2019 dan ia menyebabkan rasa sense of belonging dengan izin bahawa ia adalah milik kita
bersama Ahli-ahli Parlimen untuk memastikan bahawa rang undang-undang ini akan dapat
diluluskan dan dapat dijelmakan untuk kepentingan masyarakat di luar sana.

Kalau kita merujuk kepada isu yang cuba disebutkan oleh Yang Berhormat Segambut
tadi tentang pakaian wanita ataupun pakaian mangsa itu sendiri. Memang kalau kita tengok
dalam syariat ada menyebutkan tentang cara berpakaian. Akan tetapi saya ingin menarik
perhatian kepada satu ayat dalam surah An-Nur disebutkan... [Membaca sepotong ayat Al-
Quran] “Beritahu kepada orang-orang beriman, nantinya lelaki dan wanita supaya menjaga mata
mereka”. Ini menunjukkan bahawa tidak kisah yang di depan itu berpakaian atau tidak
berpakaian tetapi yang penting semua orang kena menjaga matanya dahulu, baru bercakap fasal
mangsa itu sendiri. [Tepuk] Saya sudah makin semangat ini. [Ketawa]

Hendak bercakap fasal ini sebab apa, saya lebih suka hendak bercakap tentang spirit
rang undang-undang yang kita sedang bina ini. Oleh sebab dari segi perjalanan saya sudah
baca semua, saya rasa bukan senang untuk kementerian ini mengemukakan isu ini dan hendak
dijelmakan sebagai undang-undang, bukan senang.

Sebab apa? Kalau kita lihat ayat itu sambung lagi... /[Membaca sepotong ayat Al-Quran]
“Jaga kemaluan mereka, yang demikian ini dia lebih bersih”. Bagi wanita, bagi pemangsa saya
sebut, tidak kisah lelaki atau wanita, sekiranya mereka melihat benda itu dan membayang-
bayangkan, cuba mengilhamkan, simulasikan, buka baju orang itu, dia pegang orang, minta maaf
cakap, dia sebenarnya sukar untuk kita ambil tindakan undang-undang pada mereka. Oleh
sebab ia dalam diri mereka, dia tidak tunjukkan benda itu dan kita tidak boleh ambil tindakan.
Kembalikan kepada poin yang disebut oleh rakan-rakan tadi ialah proses pendidikan, sangat
penting pendidikan seks itu.

Cuma jika dikatakan... [Membaca sepotong ayat Al-Quran] “Dia lebih bersih” maka kita
kena pastikan definisi yang telah disebutkan. Saya juga merasa sukar untuk melihat dan
keberanian kementerian mendefinisikan dalam bidang tafsiran itu tentang gangguan seksual.
Ertinya, apa-apa kelakuan tidak dingini yang bersifat seksual. Ini kalau hendak komen dari segi
akademik, biasanya kalau kita hendak mendefinisikan sesuatu perkataan, kita tidak akan ulang

perkataan dalam definisi itu.
