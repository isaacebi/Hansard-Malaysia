DR. 19.7.2022 85

jaminan keselamatan bekalan makanan negara terpelihara. Dalam industri padi dan beras,
BERNAS memainkan peranannya sebagai penjaga utama industri ini. BERNAS diberi
tanggungjawab untuk menyelenggarakan dan mengurus stok penimbang negara. Membeli padi
daripada petani dengan harga minimum dan terjamin serta bertindak sebagai pembeli terakhir
petani. BERNAS juga mengurus pembayaran subsidi kepada petani di bawah skim subsidi harga
padi, selain menguruskan skim pengilang bumiputera.

Oleh itu wujudnya monopoli BERNAS dalam sektor padi dan beras di negara ini
menyebabkan sektor ini tidak dapat dimajukan dan dibangunkan sebaik mungkin. Perkara ini
memerlukan pembaharuan. Kerajaan seharusnya menghapuskan segala bentuk monopoli dalam
sektor padi dan beras khususnya dalam aspek pemusatan agihan baja dan monopoli import. Oleh
itu, secara tidak langsung kita mampu mewujudkan persaingan sihat dalam sektor ini.

Tuan Yang di-Pertua, kehadiran warga asing ke negara ini lazimnya untuk mengisi
peluang pekerjaan dalam sektor pembinaan, perkilangan dan pembuatan. Namun, tiada siapa
menyangka terdapat di kalangan mereka mampu bergelar tauke dalam sektor padi dan beras di
tujuh kawasan Pembangunan Pertanian Bersepadu (IADA) di seluruh negara sejak beberapa
tahun lalu sehingga ada di kalangan mereka mampu hidup mewah hasil berkecimpung dalam
aktiviti agronomi di negara ini.

Semakan terakhir pada akhir tahun 2021 mendapati jumlah warga asing yang bekerja
sebagai pesawah paling lama di IADA Barat Laut Selangor iaitu 116 orang, Perak dan Pulau
Pinang seramai 34 orang, Rompin seramai 15 orang, Seberang Perak seramai lapan orang dan
KETARA Besut, Terengganu seramai dua orang.

Jika selama ini negara kita bergantung kepada sebahagian besar sumber import untuk
mencukupkan keperluan makanan ruji negara, maka tidak mustahil dalam beberapa tempoh
akan datang, rakyat di negara ini yang akan bergantung pula para petani import ini untuk
mengusahakan jelapang padi yang ada sekiranya perkara ini tidak dibendung dan dikekang
langkah sewajarnya oleh pihak kerajaan.

01610

Justeru, saya mohon penjelasan kerajaan, apa jaminan kerajaan dalam menangani
permasalahan ini daripada terus membarah dan sejauh mana mekanisme sedia ada yang
dilaksanakan bagi mengekang aktiviti daripada terus wujud berjaya mencapai sasaran dan
objektif yang ditetapkan?

Tuan Yang di-Pertua, produk rintis Program Pengurusan Tanaman Padi Bersepadu
(PTPB) melibatkan kerjasama antara Pertubuhan Peladang Kebangsaan (NAFAS) dengan
PETRONAS yang dijalankan di Kampung Nam Dam, Kedah sekitar April tahun lepas berjaya
meningkatkan pengeluaran padi hampir dua kali ganda berbanding musim sebelumnya iaitu
daripada 2.95 metrik tan kepada tujuh metrik tan. Hasil ini melibatkan keluasan tanah sebanyak
70 hektar.

Oleh itu, saya mohon bertanya, sejauh mana komitmen kerajaan untuk meluaskan
program ini ke negeri-negeri lain selain Kedah, khususnya negeri-negeri yang kaya dengan
