DR. 19.7.2022 92

boleh import beras dari luar negara dan menjual di sini dengan harga RM3.20. Kualiti tempatan
lebih baik daripada kualiti yang diimport.

Jadi, apa yang dinamakan sebagai Keluarga Malaysia? Oleh sebab itu kita harap supaya
kerajaan boleh membantu petani dan pesawah padi ini supaya dapat meningkatkan pendapatan
mereka, supaya mereka boleh terus menanam padi, dapat hidup untuk menjamin keselamatan
makanan yang kita sebut. Jadi, saya harap Yang Berhormat Menteri dapat menjawab soalan-
soalan yang saya kemukakan. Terima kasih.

Tuan Yang di-Pertua: Terima kasih Yang Berhormat Kota Melaka. Yang Berhormat

Jerai, silakan.

4.34 ptg.

Tuan Sabri bin Azit [Jerai]: Assalamualaikum warahmatullahi wabarakatuh, salam
sejahtera. Terima kasih Tuan Yang di-Pertua kerana memberi peluang kepada saya untuk ikut
serta dalam perbahasan pindaan Rang Undang-undang Kawalan Padi dan Beras 2022 kali ini.
Saya ingin untuk menyertai perbahasan pada kali ini kerana di Parlimen saya Jerai boleh
dikatakan hampir 70 peratus kawasan tanaman padi.

Saya juga sentiasa menerima rungutan daripada petani berkaitan masalah pengagihan
baja, benih dan kos upah. Pertama berkenaan dengan baja. Masalah baja yang menjadi
kelewatan yang amat ketara pada musim pertama ini disebabkan kilang tidak dapat beroperasi
selama 40 hari. Kadang-kadang rungutan yang berlaku kepada pak tani di kampung-kampung,
padi sudah hijau, sudah kuning daunnya tetapi baja masih belum sampai-sampai.

Jadi, apabila pembelian bahan mentah mempunyai kontrak pembekalan selama setahun
yang melibatkan kuantiti 60,000 meter tan hingga 70,000 meter tan disebabkan peperangan yang
berlaku di Ukraine dan Rusia, bekalan potash tidak dapat diperolehi dan menyebabkan operasi
penaburan baja terhenti selama 40 hari.

Setelah itu, setelah NAFAS HQ mendapat bekalan yang lain, kilang mula beroperasi
sehingga sekarang namun kelewatan ini menjejaskan bekalan baja subsidi kepada petani-petani
di seluruh kawasan utara Perlis, Kedah, Pulau Pinang dan sebahagian Perak. Justeru itu, saya
berharap pihak MARDI perlu mengkaji formula yang menggunakan bahan mentah yang
diperolehi dalam negara atau jiran terdekat supaya jaminan makanan ini tidak terganggu dengan
suasana sekarang.

Sekarang ini pihak HQ NAFAS mendapat potassium dari Kanada. Harganya juga begitu
meningkat sehingga dua kali ganda kerana permintaan yang tinggi. Ukraine antara pengeluar
potash yang tertinggi di dunia. Saya berharap supaya MARDI dapat mengubah formulasi baja
subsidi sekarang dengan menggunakan bahan yang boleh diperolehi dalam negara atau
mengurangkan jumlah peratusan kandungan baja sekali gus mengurangkan kuantiti potash yang
diimport dan seterusnya bekalan baja dapat dibekalkan mengikut tempoh yang sudah ditetapkan

agar tidak mengganggu jadual tanaman.
