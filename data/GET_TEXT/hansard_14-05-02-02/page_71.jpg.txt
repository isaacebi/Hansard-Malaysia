DR. 19.7.2022 65

Dato’ Ramli bin Dato’ Mohd Nor [Cameron Highlands]: Terima kasih Yang Berhormat

Setiawangsa. Dipersilakan Yang Berhormat Setiu.

2.50 ptg.

Tuan Shaharizukirnain bin Abd Kadir [Setiu]: Assalamualaikum warahmatullahi
wabarakatuh. Terima kasih Tuan Yang di-Pertua kerana memberi ruang kepada Setiu untuk turut
sama membahaskan rang undang-undang pindaan Akta Majlis Pembangunan Wilayah Ekonomi
Pantai Timur 2008 (ECER).

Tuan Yang di-Pertua, sejak akta ini diperkenalkan pada tahun 2008, pelbagai
pendekatan holistik yang telah dijalankan bagi memacu pembangunan sosioekonomi kawasan-
kawasan ECER. Antaranya adalah bagi mewujudkan peluang pekerjaan melalui pelaburan
swasta yang secara keseluruhannya mencecah RM70 bilion dan sasaran kepada negeri
Terengganu mencecah RM26 bilion termasuk sektor pembuatan, pelancongan, minyak, gas dan
lain-lain lagi. Melalui pelaburan tersebut, pelbagai peluang pekerjaan mampu dijana. Namun,
yang menjadi kekangan di sini adalah pekerja tempatan masih lagi tidak berminat dengan
peluang-peluang kerja yang telah ditawarkan.

Oleh itu, apakah sebenarnya faktor yang menyebabkan peluang pekerjaan yang
diwujudkan tidak mendapat sambutan yang sewajarnya? Apakah mekanisme yang telah
digariskan oleh pihak kerajaan bagi memastikan pekerja terutama rakyat tempatan tertarik untuk
memberi sokongan dan memajukan pertumbuhan ekonomi setempat?

Saya juga ingin bertanya, sejauh manakah projek-projek ECER seperti Agropolitan
Besut-Setiu dan lain-lain lagi dapat mengeluarkan peserta daripada garis kemiskinan yang
menjadi tujuan projek tersebut? Saya mencadangkan agar peserta dilatih untuk menjadi
usahawan tani yang berdikari melalui pelbagai insentif modal, facilities dan kemudahan seperti
tanah untuk bertani dan peralatan yang lengkap, bukan sekadar menjadi peserta kepada projek
sahaja.

Tuan Yang di-Pertua, pandemik COVID-19 bukan sahaja meninggalkan kesan yang
mendalam terhadap kesejahteraan sosial masyarakat, bahkan pertumbuhan serta pembangunan
yang telah disusun juga turut mendapat impak daripada penularan virus tersebut. Banyak projek
strategik yang telah dirancang terpaksa ditangguhkan bahkan ada yang terpaksa dibatalkan
dalam pelbagai sektor termasuk sektor peniagaan.

Perkara ini telah memberi kesan yang besar terhadap sasaran yang telah digariskan
sebelum ini dalam Pelan Induk ECER 2.0. Kebanyakan sasaran tidak dapat dicapai dengan
begitu baik. Sebagai contoh, sasaran yang ditetapkan bagi mewujudkan peluang pekerjaan di
negeri Terengganu adalah 15,500, namun yang berjaya dihasilkan hanyalah 600 peluang

pekerjaan kesan daripada pandemik tersebut.
