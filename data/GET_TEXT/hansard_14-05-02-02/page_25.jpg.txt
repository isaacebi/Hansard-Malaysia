DR. 19.7.2022 19

PDRM sentiasa memberikan perhatian terhadap kes-kes jenayah yang berlaku kerana kes
seumpama ini melibatkan jumlah kerugian yang besar dan sedikit sebanyak mempengaruhi
ekonomi negara.

Penipuan jenayah atas talian ini dikategorikan seperti Macau Scam, Love Scam, African
Scam, belian online, tipu pinjaman tidak wujud dan juga tipu SMS. Jumlah kes yang dilaporkan
di seluruh negara bagi tahun 2017 hingga 2022 iaitu Januari hingga Jun adalah sebanyak 89,798
kes melibatkan kerugian bernilai RM2,971,534,364.74. Berdasarkan statistik kes belian online
mencatatkan kes tertinggi berbanding kes-kes yang lain iaitu sebanyak 32,791 kes.

Pelbagai usaha telah dijalankan oleh PDRM dalam mengekang sindiket penipuan seperti
ini termasuklah dengan meningkatkan penguatkuasaan undang-undang, pengoperasian,
tangkapan dan seterusnya menjalankan pendakwaan ke atas mereka yang terlibat dalam
penipuan. Sepanjang tahun 2017 sehingga tahun 2022 iaitu Januari hingga Jun seramai 42,884
tangkapan telah dibuat dan sebanyak 25,891 penuduhan telah pun dilaksanakan.

Selain daripada tindakan penguatkuasaan undang-undang, pihak PDRM mengambil
inisiatif dengan memberikan pengetahuan dan kesedaran pada masyarakat berkaitan penipuan
jenayah atas talian melalui kempen-kempen kesedaran. PDRM juga sedia menjalankan
kerjasama dengan lain-lain agensi dan NGO agar trend jenayah ini dapat dihebahkan dan
masyarakat sentiasa dapat maklum dan alert atau peka terhadap modus operandi penjenayah
terkini.

PDRM juga menjalankan pameran-pameran di kompleks beli-belah serta tempat-tempat
yang dikunjungi orang ramai agar tren jenayah ini dapat dihebahkan dan masyarakat sentiasa
mendapat maklumat mengenai modus operandi penjenayah ini. PDRM juga mewujudkan
platform akaun Facebook iaitu Cyber Crime Alert Royal Malaysia Police bagi berkongsi maklumat
dan memberi amaran kepada orang ramai mengenai ancaman penipuan jenayah atas talian ini.
Orang ramai juga boleh mengakses maklumat secara hujung jari untuk mengelak daripada
menjadi mangsa penipuan. Saya juga memohon supaya orang ramai boleh juga melihat portal
tersebut melalui pautan ccid.rmp.gov.my/semakmule. Kini ia boleh dimuat turunkan dengan
menggunakan telefon mudah alih.

Jabatan Siasatan Jenayah Komersial juga telah mewujudkan CCID Scam Reponse
Centre di talian 03-26101559 atau 03-2610559 di mana orang ramai boleh membuat panggilan
untuk mendapatkan maklumat dan menyemak kesahihan panggilan bagi sebarang transaksi
yang meragukan. Terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang Berhormat
Menteri. Sila soalan tambahan pertama Yang Berhormat Libaran.

Datuk Zakaria bin Mohd. Edris @ Tubau [Libaran]: Terima kasih Tuan Yang di-Pertua
dan syabas kepada Yang Berhormat Timbalan Menteri yang telah memberi jawapan yang baik.

Sememangnya, kempen kesedaran dapat memastikan bahawa lebih ramai lagi rakyat di
negara ini peka terhadap sindiket penipuan jenayah komersial supaya orang ramai atau orang
awam tidak lagi terjebak atau terpedaya dengan jenayah atas talian ini.
