DR. 19.7.2022 58

Kawasan Kemasin sebenarnya telah lama disediakan oleh pihak kerajaan negeri untuk
projek yang berkaitan industri gas dan petroleum. Akan tetapi saya kira ia tidak mendapat
perhatian yang sewajarnya akibat faktor-faktor yang berkaitan politik masa lalu.

Kini, saya kira adalah wajar bagi kerajaan untuk melihat kembali kepada pembangunan
di Kuala Kemasin dengan cadangan saya bahawa perwujudan hab loji jana kuasa akan dapat
mencetuskan pelaburan baharu dan juga dapat menarik pembangunan ekonomi di Kuala
Kemasin. Itu sahaja Tuan Yang di-Pertua, terima kasih.

Tuan Yang di-Pertua: Terima kasih. Yang Berhormat Dungun, silakan.

12.56 tgh.

Tuan Haji Wan Hassan bin Mohd Ramli [Dungun]: Assalamualaikum warahmatullahi
wabarakatuh dan salam sejahtera. Terima kasih Tuan Yang di-Pertua atas izin untuk saya
berbahas tentang Majlis Pembangunan Wilayah Ekonomi Pantai Timur (Pindaan) 2022. Kita
maklum bahawa ini adalah salah satu langkah kerjasama erat Kerajaan Persekutuan dan
kerajaan negeri dalam meningkatkan pelaburan di Wilayah Pantai Timur.

Saya difahamkan bahawa ECER merangkumi negeri Kelantan, Terengganu, Pahang
dan Daerah Mersing di Johor. Atas itu, dengan pindaan kali ini, Daerah Segamat akan
dimasukkan di dalam ECER juga. Sehingga 31 Disember 2021, ECERDC telah berjaya mencapai
sebanyak RM13.4 bilion dalam bentuk pelaburan komited swasta melebihi sasaran sebanyak
RM12 bilion yang ditetapkan.

Bolehkah dinyatakan apakah high impact project yang telah dilaksanakan di Wilayah
Ekonomi Pantai Timur ini? Sebagai Ahli Parlimen Dungun, saya mempunyai beberapa persoalan
terhadap ECERDC, khususnya di negeri saya, Terengganu.

Pertumbuhan sosioekonomi Terengganu. Saya difahamkan bahawa sudah banyak
inisiatif telah dibuat bagi merancakkan pertumbuhan sosioekonomi di negeri Terengganu.
Dilaporkan sebanyak RM70 bilion pelaburan disasarkan pada tahun 2018 sehingga tahun 2025
bagi negeri Terengganu. Soalan saya, memandangkan kita telah mengalami sedikit kerencatan
ekonomi, berikutan selama dua tahun Perintah Kawalan Pergerakan dikenakan. Apakah inisiatif
dijalankan oleh ECER untuk menetapkan projek kembali berjalan seperti biasa? Sejauh manakah
industri silika di Dungun dapat dibangunkan pada jangka masa panjang sebagai salah satu
sumber mineral yang mampu memberi pendapatan kepada kerajaan negeri dan peluang-peluang
pekerjaan dan hasil perolehan kepada komuniti setempat?

Saya dimaklumkan bahawa telah dikelaskan segi tiga pertumbuhan Kuala Terengganu
terdiri daripada gerbang pelancongan hingga Lapangan Terbang Sultan Mahmud, Pusat Bandar
Kuala Terengganu (KTCC), Terminal Kapal Peranginan Akuapolitan Kuala Nerus. Bagi keempat-
empat gerbang segi tiga pertumbuhan Kuala Terengganu ini, apakah perancangan jangka masa
panjang oleh pihak ECERDC bagi memajukan segi tiga setaraf dengan segi tiga emas Kuala

Lumpur yang terdiri daripada Bukit Bintang dan KLCC?
