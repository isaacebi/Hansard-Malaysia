DR. 19.7.2022 56

12.49 tgh.

Dato’ Haji Ahmad Nazlan bin Idris [Jerantut]: Bismillahi Rahmani Rahim.
Assalamualaikum warahmatullahi wabarakatuh. Terima kasih Tuan Yang di-Pertua kerana
memberi peluang kepada saya untuk turut bersama berbahas dalam isu ECER ini.

Saya hendak merakamkan setinggi-tinggi penghargaan dan tahniah kepada pihak ECER
kerana telah berjaya menarik pelaburan sebanyak RM13.4 bilion di mana pelaburan ini bagi saya
merupakan satu pencapaian terbaik dalam usaha kita untuk memperkasakan lagi perkembangan
ekonomi, khususnya di negeri-negeri di Pantai Timur Semenanjung.

01250

Alhamdulillah dengan pencapaian begini, Pahang turut terlibat dengan limpahan
pelaburan yang datang. Semoga tahun akan datang Pahang akan terus diberikan peluang untuk
turut sama dalam mengembangkan ekonomi melalui ECER ini. Cuma Tuan Yang di-Pertua, saya
ingin bertanya apa persiapan-persiapan yang telah dibuat oleh pihak ECER apabila wabak
COVID-19 melanda negara kita?

Sudah pasti mereka yang terlibat ini, terutamanya usahawan-usahawan yang telah
dibina oleh pihak ECER ini turut terkesan. Jadi, kita bimbang dengan adanya wabak ini
menyebabkan mereka ini hilang daripada radar dalam kawalan ECER. Jadi, saya sangat
berharaplah agar mereka ini dicari balik, dikenal pasti apa masalah-masalah yang telah mereka
hadapi.

Saya juga berharap agar pihak ECER ini, untuk jangka masa panjang, agar mereka dapat
menubuhkan sebuah akademi atau pun pusat latihan ECER sendiri supaya para peserta yang
terlibat dalam cadangan lingkungan mereka ini dapat diberi latihan lebih khusus, lebih teratur,
lebih terarah kepada setiap projek ataupun setiap cadangan yang dibuat oleh ECER sendiri.

Ini kerana buat masa ini, saya lihat ada tempat-tempat yang pihak ECER terpaksa
menumpang di premis-premis orang lain yang kadangkala ia tidak berapa sesuai dengan
keadaan-keadaan dan keperluan yang hendak dilaksanakan oleh pihak ECER. Dengan adanya
sebuah pusat latihan nanti, ia sudah pasti akan memberikan gambaran yang lebih menyeluruh
kepada persiapan pihak ECER sendiri, terutama dalam menarik para pelabur yang akan datang,
yang dibawa oleh pihak ECER.

Saya juga ingin mencadangkan agar bersempena dengan perluasan kawasan kepada
negeri Johor yang melibatkan kawasan Daerah Segamat dan juga Mersing, saya berharap agar
pihak ECER dapat juga memperluaskan kawasan-kawasan yang sudah diliputi. Misalnya negeri
Pahang, dalam Daerah Jerantut ini ada kawasan-kawasan tertentu sahaja yang dilibatkan.
Sedangkan, ia boleh diperluaskan lagi kepada kampung-kampung di pedalaman, khususnya
kampung-kampung di Hulu Tembeling yang mana mereka ini agak ketinggalan daripada segi
pembangunan. Jadi, dengan adanya pihak ECER ini, sekali gus dapat membantu kerajaan negeri
mempercepatkan lagi proses pembangunan ekonomi di kawasan-kawasan pedalaman yang
telah saya katakan tadi.
