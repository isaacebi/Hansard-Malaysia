DR. 19.7.2022 46

diberikan secara berterusan oleh Jabatan Penjara Malaysia bagi menerapkan nilai-nilai positif
untuk melahirkan insan yang berguna kepada masyarakat dan negara serta mencegah perlakuan
semula jenayah.

Dengan wujudnya PKW ini, pesalah juga boleh meneruskan kehidupan harian tanpa
menjejaskan kebajikan mereka dan keluarga semasa menjalani PKW ini. Selain daripada itu, ia
juga dapat mengurangkan kesesakan di dalam penjara serta mengelakkan daripada penularan
penyakit berjangkit di dalam penjara. Bukan sahaja COVID-19 tetapi semua penyakit berjangkit
yang lain.

Tuan Yang di-Pertua, ada empat orang pembahas. Daripada Yang Berhormat Tebrau
pertamanya. Perkara yang dibangkitkan adalah, adakah keyakinan rakyat terhadap kerajaan bagi
pihak penjara mengendalikan PKW dengan baik serta garis panduan khusus terhadap
pelaksanaan PKW.

Untuk pengetahuan Yang Berhormat, Jabatan Penjara Malaysia telah melaksanakan
Perintah Kehadiran Wajib sejak tahun 2010 yang melibatkan seramai 6,880 orang pesalah.
Seramai 6,800 orang pesalah telah selesai menjalani hukuman PKW. Daripada jumlah tersebut,
sebanyak 98 peratus pesalah telah berjaya menamatkan hukuman. Hanya dua peratus sahaja
pesalah yang tidak menamatkan hukuman telah dilaporkan semula kepada pihak mahkamah dan
mahkamah telah memerintahkan pesalah tersebut meneruskan baki hukuman dalam penjara.

Dalam pelaksanaan hukuman pesalah, kehadiran wajib di seluruh negara, terdapat 52
Pusat Kehadiran Wajib di bawah Jabatan Penjara Malaysia dengan sembilan orang pegawai dan
kakitangan di setiap Pusat Kehadiran Wajib yang bertugas untuk menyelia pelaksanaan kerja
wajib oleh pesalah-pesalah PKW.

Di samping Akta PKW, terdapat Peraturan-peraturan PKW di bawah kuasa Menteri
Dalam Negeri, juga terdapat Perintah Tetap Komisioner Jeneral Penjara berkaitan pengurusan
PKW serta Pekeliling dan Aturan Kerja PKW sebagai panduan kepada pegawai dan kakitangan
yang melaksanakan PKW di Jabatan Penjara Malaysia.

Jabatan Penjara Malaysia mempunyai mekanisme kawalan pengurusan tatacara
pengendalian piawai (SOP) kerja kakitangan melalui Unit Teknikal Risikan, Bahagian
Keselamatan dan Inteligen, Unit Integriti pengurusan tatatertib kakitangan dan Unit Naziran
memantau SOP kerja staf.

Sejak PKW dilaksanakan oleh Jabatan Penjara Malaysia pada tahun 2010, sehingga kini
tiada timbul isu pegawai penyelia terpalit dengan isu salah guna kuasa. Pegawai Kehadiran Wajib
merupakan pegawai jabatan terpilih yang dilantik berasaskan kepada pengalaman dan
akauntabiliti yang baik. Saringan yang dilaksanakan jabatan adalah bagi memastikan unsur-
unsur negatif ini terkawal.

Berdasarkan rekod jabatan, tiada pegawai yang telah terlibat dengan unsur rasuah dalam
pelaksanaan PKW. Dalam masa yang sama, Jabatan Penjara konsisten melaksanakan Pelan

Anti Rasuah Jabatan (PACP) sebagai kawalan terhadap penyalahgunaan kuasa.
