DR. 19.7.2022 14

Kementerian Kerja Raya juga pada masa ini sedang melaksanakan rundingan
penstrukturan semula lebuh raya bersama dengan pihak syarikat konsesi bagi mencari
penyelesaian berkaitan dengan kadar tol ini. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan pertama,
Yang Berhormat Pontian.

Datuk Seri Haji Ahmad bin Haji Maslan [Pontian]: Ya. Terima kasih Yang Berhormat
Menteri yang menjawab panjang lebar ECRL, HSR, Pan-Borneo, MRT.

Apabila cuti panjang, tiga hari, Jumaat, Sabtu, Ahad ataupun Sabtu, Ahad, Isnin ataupun
hari perayaan, jam ini merata alam, Tuan Yang di-Pertua. Tuan Yang di-Pertua pun merasa
apabila balik ke Batu Pahat, saya balik ke Pontian. Kalau selalu perjalanan tiga jam, kadang-
kadang jadi tujuh jam, lapan jam, sembilan jam dan 10 jam. Pergi ke Kelantan, lagi teruk. Yang
Berhormat Ketereh tahu. Ada yang sampai berbelas jam baru sampai.

Akan tetapi, apabila kita kalah, selama 22 bulan, banyak implikasi terhadap projek-projek
prasarana rakyat ini. Apa pandangan Yang Berhormat Menteri untuk membaiki segala kesilapan-
kesilapan yang ditukar oleh kerajaan yang terdahulu bagi memastikan projek-projek besar untuk
tujuan manfaat rakyat ini dapat diteruskan tanpa gangguan-gangguan lagi? Tidak kira siapa
memerintah— mudah-mudahan kitalah yang memerintah ya. Supaya segala projek prasarana
rakyat ini boleh dilaksanakan dan akhirnya rakyat tidak lagi menghadapi segala masalah
pengangkutan. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang Berhormat
Pontian. Sila Yang Berhormat Menteri, satu minit.

Datuk Seri Ir. Dr. Wee Ka Siong: Terima kasih Yang Berhormat Pontian. Sebenarnya
soalan Yang Berhormat terlalu panjang, terpaksa saya menjawab setiap projek. Akan tetapi,
dalam bidang kuasa Kementerian Kerja Raya, saya serahkan kepada Kementerian Kerja Raya.
Saya ambil input daripada mereka secara khas untuk Pan-Borneo Highway.

Akan tetapi, untuk kes pembangunan rel, saya ingin menyatakan bahawa kerajaan
sekarang meneruskan apa juga perancangan yang sedia ada. Walaupun kita terlewat—
contohnya, kita sepatutnya siap ECRL pada tahun 2024. Tetapi disebabkan ada kekangan
tertentu, maka sekarang kita kena tolak, kena memulakan projek itu dengan lebih cepat.

Kita ucapkan terima kasih kepada Kerajaan Negeri Selangor, di mana sebelum itu masih
ada 18 bulan tidak diberi kebenaran, tetapi selepas kita berbincang sebanyak 37 kali, dapat
persetujuan daripada kerajaan negeri dan kini kesemua negeri kita dalam senada, sehati, sejiwa
untuk kita menyiapkan projek ini mengikut waktu yang telah dirancang.

Walaupun anjak ke belakang sedikit, tetapi kesannya ialah mereka yang hendak balik ke
Kota Bharu yang kini mungkin tujuh jam hingga lapan jam pada waktu biasa, atau kalau perayaan
Aidilfitri mungkin selama 12 jam, tetapi apabila kita ada kelajuan 140 kilometer sejam...

Tuan Khalid bin Abd Samad [Shah Alam]: Sekali setahun sahaja.

Datuk Seri Ir. Dr. Wee Ka Siong: ...Maka ia dapat disingkatkan kepada empat jam
sahaja, contoh.
