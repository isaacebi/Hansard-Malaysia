DR. 19.7.2022 127

Fasal 23 bertujuan untuk memperuntukkan bahawa mana-mana pihak kepada prosiding
tribunal boleh memohon kepada Mahkamah Tinggi untuk mencabar suatu award dalam prosiding
itu hanya atas alasan ketidakteraturan yang serius yang menjejaskan award itu. Jika terdapat
ketidakaturan yang serius yang menjejaskan award, Mahkamah Tinggi boleh mengembalikan
award itu secara keseluruhan atau sebahagian kepada tribunal untuk pertimbangan semula atau
mengetepikan award itu secara keseluruhan atau sebahagian.

Fasal 24 bertujuan untuk memperuntukkan bahawa ketua setiausaha kementerian yang
bertanggungjawab bagi pembangunan wanita, keluarga dan masyarakat hendaklah menjadi
pentadbir anti gangguan seksual.

Fasal 25 bertujuan untuk mengadakan peruntukan bagi fungsi dan kuasa pentadbir anti
gangguan seksual.

Fasal 26 bertujuan untuk memberi Menteri kuasa untuk membuat apa-apa peraturan-
peraturan sebagaimana yang perlu atau suai manfaat berkenaan dengan tribunal. Sehubungan
itu sokongan Yang Berhormat amat penting untuk meluluskan rang undang-undang ini dahulu
supaya pembangunan peraturan ini dapat diwartakan dan dilaksanakan.

Fasal 27 bertujuan untuk menjelaskan bahawa walau apa pun suatu aduan gangguan
seksual yang dibuat di bawah akta ini, seorang pengadu atau mana-mana orang lain tidak
terhalang daripada membuat suatu laporan polis bagi apa-apa kesalahan yang berhubung
dengan gangguan seksual di bawah mana-mana undang-undang bertulis. Tuan Yang di-Pertua,
saya mohon mencadangkan.

Timbalan Yang di-Pertua [Dato' Mohd Rashid Hasnon]: Ada sesiapa yang
menyokong?

Timbalan Menteri Pembangunan Wanita, Keluarga dan Masyarakat [Dato’ Hajah
Siti Zailah binti Mohd Yusoff]: Saya menyokong.

Timbalan Yang di-Pertua [Dato' Mohd Rashid Hasnon]: Terima kasih. Ahli-ahli Yang
Berhormat, masalah di hadapan Majlis ialah rang undang-undang bernama suatu akta untuk
mengadakan peruntukan bagi suatu hak tebus rugi bagi mana-mana orang yang diganggu secara
seksual, penubuhan tribunal bagi anti gangguan seksual, menggalakkan kesedaran tentang
gangguan seksual dan untuk mengadakan peruntukan bagi perkara yang berhubung dengannya
dibacakan kali yang kedua sekarang dan terbuka untuk di bahas.

Ahli-ahli Yang Berhormat, saya ada menerima senarai pembahas dan tertakluk kepada
sehingga 7.30 malam ini. Senarainya adalah seperti berikut, pembahas yang pertama Yang
Berhormat Segambut 20 minit. Kemudian Yang Berhormat Tebrau, kemudian Yang Berhormat
Jempol, Yang Berhormat Hulu Langat, Yang Berhormat Sik, Yang Berhormat Kulai, Yang
Berhormat Kuala Krai, Yang Berhormat Permatang Pauh lima minit. Jadi saya ingin memulakan
perbahasan ini dengan menjemput Yang Berhormat Segambut, 20 minit dipersilakan.

6.34 ptg.
Puan Hannah Yeoh [Segambut]: Terima kasih, Tuan Yang di-Pertua. Saya mengambil

bahagian dalam perbahasan untuk rang undang-undang ini dan saya hendak mulakan dengan
