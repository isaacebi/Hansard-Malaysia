DR. 19.7.2022 29

acute respiratory infection di seluruh negara dan disokong dengan aktiviti penjujukan genom yang
menyeluruh bagi virus SARS-CoV-2 serta aktiviti surveillance persekitaran melalui pensampelan
air kumbahan dari lokasi pensampelan yang dikenal pasti di seluruh negara.

Ketujuh, menggerakkan inisiatif agenda Nasional Malaysia Sihat di semua peringkat dan
inisiatif ini antara lain bertujuan memperkasa kawalan kendiri kesihatan merangkumi
pemerkasaan individu mengambil tindakan pencegahan penyakit, menilai status kesihatan diri,
memastikan kepatuhan rawatan, mengamalkan norma baharu seperti kerap mencuci tangan dan
pemakaian pelitup muka yang masih wajib di kawasan tertutup kecuali semasa makan atau
memberi ucapan. Yang Berhormat Bagan, okey. Yang Berhormat Ketereh, okey. Bagi yang lain,
tanya sendirilah.

Timbalan Yang di-Pertua [Dato' Mohd Rashid Hasnon]: Baik, terima kasih Yang
Berhormat Menteri. Soalan tambahan pertama. Sila Yang Berhormat Kota Samarahan.

Datuk Hajah Rubiah binti Wang [Kota Samarahan]: Terima kasih Yang Berhormat
Menteri atas jawapan yang begitu baik dan memuaskan. Tahniah kepada kementerian dan juga
kerajaan yang telah pun mengambil langkah yang begitu proaktif dalam menangani isu COVID-
19.

Soalan tambahan saya, sejauh manakah program imunisasi COVID-19 kebangsaan
yang dijalankan sebelum ini mampu untuk kita berhadapan dengan varian-varian yang datang
memandangkan COVID-19 yang sentiasa bermutasi dan adakah perancangan ataupun pelan
tindakan kerajaan untuk memastikan pelaksanaan pemberian dos penggalak kedua kepada
rakyat serta bagaimanakah rakyat knasnya masyarakat di luar bandar untuk mendapatkan ubat
antiviral bagi mereka yang berisiko dan terkena jangkitan COVID-19? Terima kasih Yang
Berhormat Menteri.

Timbalan Yang di-Pertua [Dato' Mohd Rashid Hasnon]: Terima kasih Yang Berhormat
Kota Samarahan. Sila Yang Berhormat Menteri. Satu minit.

Tuan Khairy Jamaluddin Abu Bakar: Terima kasih kepada Yang Berhormat dari Kota
Samarahan. Seperti mana yang saya sebutkan tadi. Kumpulan kerja teknikal di bawah
Kementerian Kesihatan Malaysia telah mengesyorkan pemberian dos penggalak kepada
kumpulan-kumpulan tersebut.

Pertama, individu berumur 60 tahun ke atas dengan komorbiditi berisiko tinggi. Individu
berumur 60 tahun ke atas tanpa komorbiditi serta mendapat saranan daripada pengamal
perubatan. Maksudnya semua di usia 60 tahun ke atas boleh menerima dos penggalak yang
kedua. Setakat hari ini, kita telah pun memberi dos penggalak yang kedua kepada 225,848 orang.
Kumpulan yang ketiga adalah mereka yang tinggal di fasiliti penjagaan jangka panjang.

Keempat, individu berusia 18 hingga 59 tahun yang berisiko tinggi. Maksudnya mereka
ada komorbiditi ataupun penyakit kronik. Kelima, petugas barisan hadapan dan yang keenam
yang saya sebutkan tadi yang menjadi kumpulan yang terbaharu adalah individu usia 50 hingga

59 tahun yang tidak ada apa-apa masalah penyakit kronik. Kita juga memberi pengecualian
