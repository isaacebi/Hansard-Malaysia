DR. 19.7.2022 37

Berhormat Menteri KKMM yang menjadi Pengerusi Jawatankuasa Jihad tersebut mengatakan
harga minyak masak di pasaran runcit akan turun dalam masa terdekat.

Akan tetapi sebelum ia turun, kita kena tambahkan subsidi untuk membolehkan golongan
yang terkesan teruk ini dapat mengharungi saat-saat yang paling genting. Saya pernah
cadangkan kepada Yang Berhormat Menteri supaya minyak subsidi paket yang RM2.50 itu,
sekarang ini 60,000 tan metrik. Kalau boleh — sebab yang botol itu sudah ditarik balik subsidi,
yang tinggal cuma paket sahaja.

Boleh tidak kita naikkan kepada 70,000 tan metrik untuk sementara waktu, untuk
membolehkan semua rakyat yang terkesan. Tidak kiralah B40 kah, M40 kah. Mereka dapat
mengharungi saat-saat yang genting ini dengan kos yang kurang menjejaskan kehidupan
mereka. Mohon pandangan daripada Yang Berhormat Timbalan Menteri. Terima kasih Tuan
Yang di-Pertua.

Dato’ Rosol bin Wahid: Terima kasih sahabat saya Yang Berhormat Rasah. Satu
cadangan yang bagus. Cuma mungkin kekangan kewangan untuk menambah lagi bantuan
subsidi minyak paket RM2.50 tersebut. Akan tetapi dalam masa yang sama kita mengaktifkan
proses ataupun kawalan supaya ia tidak terbocor ke luar negara kerana kita merasa cukup
terkilan dan sedih apabila rakyat kita di Malaysia dibenarkan cuma membeli tiga paket sahaja.

Sedangkan di luar negara yang diseludup mereka boleh beli sesuka hati. Ini suatu benda
yang amat malang untuk rakyat kita. Duit kita mengalir ke sana. Akan tetapi bagaimana pun saya
amat bersetuju dengan apa yang dicadangkan oleh Yang Berhormat Rasah supaya semua tidak
kira sama ada T20, M40 dan B40 yang menjadi rakyat Malaysia, mereka ini layak untuk menerima
apa yang diberi oleh kerajaan ini. Terima kasih Tuan Yang di-Pertua.

Datuk Seri Panglima Wilfred Madius Tangau [Tuaran]: Tuaran.

Datuk Seri Haji Shamsul Iskandar @ Yusre bin Haji Mohd Akin [Hang Tuah Jaya]:
Hang Tuah Jaya.

Tuan Ahmad Fadhli bin Shaari [Pasir Mas]: Pasir Mas. Sebelah kerajaan.

Tuan Yang di-Pertua: Yang Berhormat Hang Tuah Jaya belum bercakap lagi.

Datuk Seri Panglima Wilfred Madius Tangau [Tuaran]: Tuaran ada belum jawab tadi
tu, salah satu soalannya.

Datuk Seri Haji Shamsul Iskandar @ Yusre bin Haji Mohd Akin [Hang Tuah Jaya]:
Terima kasih Tuan Yang di-Pertua. Tadi Yang Berhormat Timbalan Menteri jawab tentang Jualan
Keluarga Malaysia. Saya ingin tanya kepada Yang Berhormat Timbalan Menteri. Kita melihat
Jualan Keluarga Malaysia nampak tidak ada koordinasi dengan kementerian-kementerian lain
yang berkaitan.

Misalnya ada dibuat di Hang Tuah Jaya baru-baru ini, hanya sedikit sahaja kawasan yang
dijual barang-barang ini. Kenapa ini berlaku? Misalnya mungkin dengan MAFI, dengan
kementerian-kementerian yang lain, yang boleh kita selaraskan. Harga sayur pun naik juga

sekarang ini. Perkara ini tentunya perlu diambil kira dengan berat oleh kementerian.
