DR. 19.7.2022 11

Berhormat Menteri. Adakah tahap hutang Kerajaan Malaysia ini masih di paras terurus? Apakah
perlu berhutang lagi untuk membantu rakyat? Nyatakan sumber-sumber baharu yang lain
sebagai tambahan hasil negara bagi meneruskan subsidi yang bersasar. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang Berhormat
Pontian. Yang Berhormat Menteri, sila dua minit 30 saat.

Datuk Seri Utama Tengku Zafrul bin Tengku Abdul Aziz: Terima kasih Yang
Berhormat Pontian. Untuk makluman Yang Berhormat, IMF pun tidak pernah menyatakan
Malaysia mengalami masalah ekonomi yang mengakibatkan negara muflis, sebaliknya mereka
yakin dengan prospek pertumbuhan ekonomi Malaysia. Pada akhir April tahun ini IMF telah
menyuarakan keyakinan bahawa KDNK negara bagi tahun ini akan berkembang pada kadar 5.75
peratus.

Kalau kita bandingkan indikator ekonomi Malaysia dan Sri Lanka adalah jelas bahawa
ekonomi kita jauh lebih kukuh berbanding Sri Lanka. Jadi, Kemungkinan untuk negara bankrap
seperti Sri Lanka amat nipis. Akan tetapi soalan Yang Berhormat tadi adalah mengenai
pengurusan kewangan negara kita.

Kerajaan memang perlu terus menguruskan kewangan negara secara berhemah dan
mengawal tahap hutang daripada segi kemampuan. Soalannya, kenapa kita tidak terus
meminjam juga kalau boleh untuk membantu rakyat mungkin dibangkitkan. Ini kerana terdapat
pihak yang membandingkan kadar hutang kepada KDNK Malaysia di tahap 63 peratus sementara
negara maju seperti Jepun mempunyai kadar hutang sebanyak 263 peratus daripada KDNK,
manakala jiran kita Singapura pula mempunyai kadar hutang 133 peratus daripada KDNK.

Sebenarnya kebolehan sesebuah negara meningkatkan jumlah pinjaman bukanlah
bergantung semata-mata kepada nisbah hutang kepada KDNK tetapi faktor yang paling penting
adalah kemampuan keberhutangan ataupun dengan izin debt affordability dan juga kemapanan
hutang ataupun debt sustainability.

Jadi, nisbah bayaran khidmat hutang atau dengan izin debt service ratio kepada hasil
bagi Malaysia telah mencapai 16.3 peratus pada tahun 2021. Berdasarkan bajet tahun ini,
dijangka melebihi 18 peratus. Ini bermakna setiap RM1 hasil kerajaan, hampir 20 sen digunakan
hanya untuk pembayaran faedah ataupun bunga hutang dan tidak mengambil kira pun
keupayaan untuk membayar balik jumlah pokok pinjaman kerajaan.

Jadi, dengan keupayaan negara untuk menambah tahap keberhutangan adalah terhad
sebenarnya berbanding dengan negara lain. Nisbah debt service ratio kalau kita banding dengan
negara maju, UK sebanyak 6.6 peratus, Amerika Syarikat sebanyak 5.2 peratus dan Jepun
sebanyak empat peratus.

Di samping itu, nisbah peratusan cukai kepada KDNK untuk Malaysia adalah pada paras
sekitar 11 peratus. Ini peratusan cukai kepada KDNK iaitu lebih rendah berbanding dengan
Filipina, Thailand dan juga Singapura. Filipina lebih kurang 18 peratus, Thailand sebanyak 17

peratus, Singapura lebih kurang 13 peratus.
