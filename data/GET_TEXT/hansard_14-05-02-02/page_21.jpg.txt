DR. 19.7.2022 15

Jadi, begitu juga projek lain yang saya tak nak huraikan satu persatu. ETS, Gemas—JB
masih berjalan. Jadi, kita kena kejar, memastikan projek berjalan. MRT3 dibawa semula kerana
kita melihat dari segi kos, kita gunakan cara yang kerajaan boleh tanggung. Apa caranya? Kita
telah mengambil keputusan untuk membuat tender secara terbuka. Ini antara perkara yang—
Mungkin kalau ikut perancangan awal ia perlu diawalkan dahulu, tetapi oleh sebab ada kekangan
sepertimana yang saya katakan, kita tidak toleh ke belakang, kita terus untuk memastikan projek
ini berjalan, membantu kita untuk mengalihkan penggunaan mod pengangkutan daripada
menggunakan kereta yang ada sekarang kepada pengangkutan awam.

Dato’ Seri Anwar bin Ibrahim [Port Dickson]: Eskalator MRT repair dahululah.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Soalan tambahan yang kedua, saya menjemput Yang Berhormat Seremban.

Tuan Loke Siew Fook [Seremban]: Terima kasih Tuan Yang di-Pertua. Kalau kita
membicarakan soal kesesakan jalan raya, kita perlu lihat kesesakan di Kuala Lumpur. Setiap
hari, bukan sahaja hujung minggu. Salah satu projek yang menyebabkan kesesakan ini ialah
kerana sekarang ini sistem KTM komuter tidak berfungsi dengan baik. Ini kerana kita tahu
bahawa salah satunya ialah Projek Menaik Taraf Landasan Kereta Api KVDT Fasa 2. Projek
KVDT Fasa 2 ini diberhentikan oleh Yang Berhormat Menteri pada bulan Ogos 2018.

Saya hendak tahu, apakah status projek sekarang ini? Adakah ia dihidupkan semula?
Adakah ia dilanjutkan ataupun apakah tindakan daripada pihak kementerian? Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang Berhormat
Seremban. Sila Yang Berhormat Menteri, satu minit.

Datuk Seri Ir. Dr. Wee Ka Siong: Terima kasih Yang Berhormat. Mengenai apa yang
dibangkitkan Yang Berhormat, sebenarnya Yang Berhormat ada soalan secara khusus tentang
ini. Jadi, saya akan memilih waktunya untuk menjawab secara terperinci kepada Yang
Berhormat.

Akan tetapi, secara sepintas lalu, saya menyatakan bahawa kalau kita melihat double
track project, dia ada fasa 1 dan fasa 2. Fasa 1 pun kelewatan hampir 356 hari. Ini bermaksud
masih belum dapat disiapkan. Sepatutnya ia disiapkan pada tahun 2019 tetapi disebabkan ia
setakat ini masih lagi belum dapat dilaksanakan pada tahap 90 peratus kerja siap. Jadi,
bermaksud kesinambungan KVDT 1, KVDT 2.

Jadi, tidak mengapa, Yang Berhormat, saya rasa ada soalan secara khusus, tetapi apa
juga saya rasa pihak Jemaah Menteri, kita melihat keseluruhan, kita kena lihat bahawa projek ini
kesinambungan KVDT 1 dan KVDT 2 dan apa juga keputusan yang dibuat oleh kerajaan, kita
mengambil kira kepentingan bersama. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih.

Datuk Haji Hasanuddin bin Mohd Yunus [Hulu Langat]: Soalan tambahan.

Tuan Ahmad Fahmi bin Mohamed Fadzil [Lembah Pantai]: Soalan tambahan.

Lembah Pantai.
