DR. 19.7.2022 64

Bunyinya hebat dan gah tetapi kita ingin tahu juga apakah progress tracking dan KPI
yang ada untuk Wilayah Ekonomi Pantai Timur. Tidak perlu lagi kita ambil pendekatan terlalu
ambitious dengan izin sebaliknya, kita perlu back to basic. Kalau kita fokus kepada negeri
Kelantan, Kelantan mencatat kadar kemiskinan tegar antara paling tinggi di negara.

Tadi Yang Berhormat Sepang bercakap tentang pelabur luar tetapi kita macam mana?
Kita hendak bercakap tentang soal pelabur luar dan sebagainya, kalau soal-soal infra asas masih
tidak selesai. Isu air, isu perparitan dan sebagainya. Apa yang rakyat di Kelantan hendak tengok,
mereka hendak tengok industri-industri yang strategik yang ada nilai tambah tumbuh pesat di
negeri Kelantan, bukannya kedai-kedai penapis air.

Memang dahulu betul sejak jatuhnya Kerajaan Negeri Kelantan ke tangan pembangkang
pada tahun 1990, kita kena akui ada diskriminasi daripada Kerajaan Pusat tetapi kerajaan negeri
juga tidak boleh lari daripada tanggungjawab lebih-lebih lagi apabila hari ini mereka berada dalam
pentadbiran yang sama dengan Kerajaan Pusat.

Kepentingan kerajaan yang wibawa ini sangat penting untuk membolehkan
pembangunan berlaku di negeri Kelantan. Beberapa kali kerajaan negeri terpaksa pinjam
daripada Kerajaan Persekutuan. Bukan untuk tujuan pembangunan tetapi untuk tujuan
pembayaran gaji. Akan tetapi bila waktu hendak beli Mercedes, tidak ada masalah pula hendak
gunakan wang tersebut untuk membeli Mercedes.

Sepatutnya, Kelantan memberi fokus dan tumpuan dalam bidang pertanian. Kita tahu
bahawa negeri Kelantan menghasilkan banyak hasil mentah untuk produk pertanian tetapi ia
berbalik kepada isu logistik dan infra asas. Kalau isu logistik, kita tengok juga sekarang ada
Projek ECRL. Kita kena mengaku bahawa Projek ECRL ini bukan dibuat atas logik ekonomi
ataupun pembangunan.

Akan tetapi pada masa yang sama, Setiawangsa sedar bahawa projek ini sudah pun
bermula. Maka kita kena cari jalan untuk memanfaatkan sebaik mungkin Projek ECRL. Kita lihat
sahaja kalau industri automatif di negara Thailand. Setiap pembekal diletakkan di tempat yang
sama dan mempunyai hubungan lebuh raya, rel, laut dan udara yang baik. Sekali gus, ini
menurunkan kos logistik dan mencapai ekonomi skala.

Bila kita bercakap kalau Kelantan hendak fokus kepada isu pertanian, memang sekarang
ada keperluan yang sangat mendesak lebih-lebih lagi apabila negara kita sendiri ingin mencapai
usaha untuk mempertahankan food security negara kita. Pada masa yang sama, ada juga
potensi-potensi misalnya untuk memanfaatkan gas pesisir di luar negeri Kelantan di Joint
Development Area (JDA), mungkin boleh diletakkan satu gas fired combined cycle plant.

01450

Kita boleh letak kepentingan kerajaan negeri, Kerajaan Persekutuan untuk membina
keyakinan dan ini akan membolehkan hasil gas yang ada di luar negeri Kelantan yang menjadi
pertikaian begitu lama dapat dimanfaatkan dan mencari satu jalan keluar yang akan memberi

manfaat menang-menang kepada semua pihak. Terima kasih.
