DR. 19.7.2022 53

Parlimen dari negeri saya, Kelantan saya ingin bertanya sejauh manakah pelan jangka masa
panjang telah diusahakan oleh ECER bagi menambah peluang pekerjaan rakyat Kelantan
sehingga kini.

Ini kerana kalau mengikut semakan semula pendapatan garis kemiskinan (PGK)
Kelantan, pada tahun 2020 daripada RM894 kepada RM2,139. Kenaikan hampir tiga kali ganda
yang akan meningkatkan jumlah isi rumah yang hidup dalam kemiskinan daripada 18,345 kepada
50,255 isi rumah yang miskin di Kelantan kalau mengikut semakan semula PGK ini. Jadi setakat
manakah ECER sehingga kini telah pun memberi peluang kepada ataupun menjana peluang

pekerjaan kepada rakyat Kelantan?

01240

Menyebut tentang ECER ini, saya rasa kredit perlu diberikan kepada kerajaan terdahulu,
terutama bekas-bekas Perdana Menteri Tun Abdullah Anmad Badawi yang telah melancarkan
ECER pada tahun 2007. Itu hasrat yang cukup baik tetapi setakat manakah ia berjalan mengikut
perancangan yang dilaksanakan? Kita boleh lihat pada hari ini ada yang berjaya dan ada yang
saya kira masih boleh diperbaiki.

Antaranya kalau kita menyebut tentang rawatan air di Kelantan. Saya menyebut secara
spesifik ialah Loji Rawatan Air Kelar Fasa 1 di Pasir Mas yang diselia oleh ECER telah siap,
terima kasih. Akan tetapi Fasa 2 telah diteruskan pada waktu ini mengikut laman sesawang
ECER. Soalannya, apakah status perkembangan Fasa 2 bagi loji ini? Saya dimaklumkan ECER
Kelantan terlibat secara langsung berkenaan dengan penyiapan loji ini.

Tuan Yang di-Pertua, rakyat saya di Pasir Mas masih lagi ramai yang menderita akibat
daripada bekalan air yang tidak sampai kepada mereka. Tidak perlu untuk kita salahkan sesiapa.
Ini bukan blame game tetapi yang pasti Kelantan yang telah ketinggalan berpuluh-puluh tahun
dari sudut bekalan air memerlukan ia dipulihkan dengan kadar yang segera. Dalam konteks Loji
Rawatan Air Kelar Fasa 2 di Pasir Mas, apakah sasaran ataupun setakat manakah ia dapat
disiapkan oleh ECER pada hari ini?

Saya juga dimaklumkan, ECER Kelantan terlibat secara langsung dengan pembangunan
projek pasar terapung di Pulau Suri. Menurut maklumat saya peroleh, bilangan peserta projek ini
boleh dipertingkatkan lagi, bagi menarik minat rakyat ke pasar terapung ini. Soalan saya, adakah
usaha yang telah dirancang oleh ECER bagi menambahkan peserta di pasar terapung ini, bagi
memeriahkan projek ini seperti yang dilakukan di negara jiran kita di Thailand?

Di Thailand Tuan Yang di-Pertua, kalau kita pergi ke sana, dengan hanya mereka
meletakkan, mengatur perahu-perahu di atas sungai sahaja sudah boleh menarik ribuan
pelancong datang ke pasar terapung itu setiap kali ia diadakan. Potensi yang sama boleh berlaku
di Pulau Suri di Kelantan. Akan tetapi setakat manakah ECER telah berjaya untuk melaksanakan
misi ataupun impian ini? Apakah perancangan daripada ECER bagi memudahkan urusan

pengangkutan dari tanah besar ke Pulau Suri?
