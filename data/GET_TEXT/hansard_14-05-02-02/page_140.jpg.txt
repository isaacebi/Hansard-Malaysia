DR. 19.7.2022 134

penting untuk melaporkan; keempat, tidak mahu pelaku mengalami masalah dengan undang-
undang; kelima, tidak mahu keluarga atau rakan tahu; dan keenam, perasaan takut kekurangan
bukti.

Justeru, saya memohon agar kerajaan memperuntukkan sejumlah wang kepada
KPWKM untuk menganjurkan roadshow, dengan izin, di seluruh negara bagi menggalakkan
kesedaran apa itu kes gangguan seksual supaya kes-kes dapat dilaporkan dan dapat diproses
serta diselesaikan dalam masa yang terdekat.

Itu sahaja daripada Tebrau dan saya ingin menyokong rang undang-undang ini. Terima
kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tebrau. Sepatutnya selepas ini Yang Berhormat Hang Tuah Jaya. Dia tidak ada.

Saya menjemput Yang Berhormat Jempol. Lima minit.

6.57 ptg.

Datuk Seri Haji Mohd Salim Sharif [Jempol]: Bismillahi Rahmani Rahim.
Assalamualaikum warahmatullahi wabarakatuh. Salam sejahtera, salam Keluarga Malaysia.
Terima kasih Tuan Yang di-Pertua kerana mengizinkan saya untuk mengambil bahagian dalam
perbahasan Rang Undang-undang Antigangguan Seksual 2021.

Pertamanya, saya ingin mengucapkan tahniah kepada kementerian kerana telah berjaya
menggubal suatu undang-undang yang bakal meningkatkan kesejahteraan dan keselamatan
keluarga Malaysia. Penggubalan undang-undang ini jelas menunjukkan keprihatinan dan
keseriusan kerajaan untuk menghapuskan isu ketidaksamaan atau diskriminasi jantina yang
sering berlaku sekian lama.

Secara keseluruhan, saya menyokong penggubalan undang-undang supaya kita
mempunyai rujukan yang jelas dan dapat meningkatkan kesedaran kepada semua pihak tentang
gangguan seksual.

Gangguan seksual di Malaysia tidak pernah mengenal mangsanya dan boleh berlaku
kepada sesiapa dan di mana-mana sahaja sama ada di rumah, sekolah, tempat awam ataupun
tempat kerja. Setiap golongan tanpa mengira jantina juga tidak terselamat sama ada orang
dewasa, warga emas, kanak-kanak ataupun ibu hamil yang berisiko untuk mengalaminya. Hal
ini wujud disebabkan berbagai-bagai jenis manusia dengan berbagai-bagai jenis fantasi seks
yang berbeza sehingga sanggup melakukan apa sahaja untuk memuaskan nafsu mereka.

Berdasarkan laporan PDRM, sebanyak 11,914 kes gangguan seksual telah direkodkan
dalam tempoh empat tahun iaitu sejak tahun 2018 sehingga Ogos 2021 dengan 90 peratus
pemangsa ialah mereka yang dikenali. Antaranya modus operandinya menampilkan watak yang
baik. Manakala dalam tempoh pandemik COVID-19 iaitu antara tahun 2020 dan 2021, kes
kesalahan jenayah seksual terhadap kanak-kanak juga turut mencatatkan peningkatan iaitu
sebanyak 42 peratus.

#1900
