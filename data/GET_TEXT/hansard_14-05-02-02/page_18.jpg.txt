DR. 19.7.2022 12

Secara purata, nisbah peratusan cukai pada KDNK bagi negara OACD negara maju
adalah 33 peratus. Jadi, ini bermakna walaupun ekonomi negara semakin pulih pada tahun 2022,
pertumbuhan ekonomi tersebut tidak menjana hasil tambahan yang sewajarnya untuk kita
menambah penambahan hutang kita, Yang Berhormat.

Saya pun sudah habis. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang Berhormat
Menteri. Ahli Yang Berhormat, sekarang tamatlah sesi untuk Waktu-waktu Pertanyaan Menteri
pada hari ini. Terima kasih Ahli-ahli Yang Berhormat.

[Sesi untuk Waktu Pertanyaan-pertanyaan Menteri tamat]

JAWAPAN-JAWAPAN LISAN BAGI PERTANYAAN-PERTANYAAN

1. Datuk Seri Haji Ahmad bin Haji Maslan [Pontian] minta Menteri Pengangkutan
menyatakan status projek ECRL, HSR, Pan-Borneo, MRT dan lebuh raya baharu bagi
mengurangkan kesesakan terutama ketika cuti panjang dan perayaan. Nyatakan juga
perancangan bagi mengurang atau menghapuskan tol serta contoh-contoh kejayaan yang
dibuat.

Menteri Pengangkutan [Datuk Seri Ir. Dr. Wee Ka Siong]: Tuan Yang di-Pertua, projek
Laluan Rel Pantai Timur (ECRL) sepanjang 665 kilometer adalah merupakan projek rel yang
akan menghubungkan negeri-negeri Pantai Timur dengan Pantai Barat Semenanjung Malaysia.
Pembinaan projek ECRL ini dibahagikan kepada tiga seksyen iaitu Seksyen A dari Kota Bharu
ke Dungun, Seksyen B dari Dungun ke Temerloh dan Seksyen C dari Temerloh ke Pelabuhan
Klang.

Sehingga bulan Jun 2022, pembinaan keseluruhan projek ini telah mencapai kemajuan
sebanyak 31.48 peratus. Penyiapan projek ini kekal maka menyebabkan masa perjalanan dari
Kelantan ke Kuala Lumpur selama empat jam sahaja berbanding dengan tujuh jam hingga lapan
jam ketika ini.

Bagi projek kereta api berkelajuan tinggi (HSR) pula, cadangan asal pembinaan HSR
Kuala Lumpur ke Singapura telah dibatalkan pada 1 Januari 2021. Pada 29 November 2021,
Yang Amat Berhormat Perdana Menteri Malaysia telah mengadakan lawatan dan berbincang
dengan Perdana Menteri Singapura dan kedua-dua Perdana Menteri mencadangkan agar model
baharu projek HSR Kuala Lumpur-Singapura dibincangkan semula dan diserahkan kepada
kedua-dua Kementerian Pengangkutan Malaysia dan Singapura. Susulan daripada itu, saya
telah mengadakan perbincangan bersama dengan rakan sejawatan saya dari Singapura pada
16 Mei 2022 bagi memperhalusi cadangan tersebut.

Seterusnya pada 24 Februari 2022, Yang Amat Berhormat Perdana Menteri Malaysia
telah mengadakan pertemuan rasmi dengan Perdana Menteri Thailand dan mencadangkan HSR

Malaysia disambung dari Kuala Lumpur ke Bangkok. Lanjutan daripada itu, saya dan Menteri
