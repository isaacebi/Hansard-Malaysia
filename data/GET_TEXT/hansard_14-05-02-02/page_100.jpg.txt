DR. 19.7.2022 94

menerima hakikat bahawa kumpulan yang begitu komited dalam menjamin keselamatan
makanan negara, tiba-tiba mereka sendiri tidak selamat dan sering berhadapan ketidaktentuan
dalam jaminan sumber pendapatan dan rezeki mereka sendiri.

Kerajaan mestilah mengambil segala langkah ke hadapan bagi menjamin industri padi
negara terus maju dan menarik minat rakyat untuk terlibat secara proaktif. Jika tidak generasi
muda hari ini sudah pasti tidak lagi bersedia untuk mengambil alih peranan generasi lama di
dalam menyambung tugas besar ini. Saat itu kita akan berhadapan pula dengan isu sumber
manusia yang akan lebih sukar. Jadi harapan saya, segala isu-isu yang ditimbulkan di Dewan
yang mulia ini berkaitan industri padi ini mestilah ditangani secara holistik dan segera oleh pihak
kerajaan.

Antara isu yang boleh saya sentuh, yang ditimbulkan oleh para pesawah adalah
berkaitan SOP pembaharuan buku subsidi padi yang melibatkan pertukaran pesawah yang
dilaksanakan oleh pihak BERNAS. Saya berharap agar ia dikaji semula agar dipermudahkan
urusan tersebut. Para pesawah akan berhadapan dengan kos yang tinggi akibat kelewatan
kelulusan bagi mendapatkan subsidi tersebut. Pihak BERNAS boleh sahaja bekerjasama dengan
pihak MADA atau KADA, contohnya untuk rujukan atau rekod yang telah ada tanpa perlu kepada
carian-carian baharu yang sudah pun berekod.

Kedua, adakah kerajaan bercadang untuk menyemak semula pemberian baja organik
yang telah dihentikan suatu ketika dahulu. Pemberian baja organik ini terbukti mampu
meningkatkan hasil padi pesawah. Dengan kos tinggi dan kesukaran menghasilkan baja akibat
kesukaran mendapatkan bahan mentah dan pembuatan baja oleh pihak NAFAS, saya
mencadangkan pemberian baja organik ini kepada para pesawah dapat dikembalikan semula.

Ketiga, saya berharap kerajaan dapat menimbangkan cadangan kenaikan kadar subsidi
padi daripada RM360 kepada RM500 bagi satu tan metrik. Ini akan membantu dan
menggalakkan pesawah untuk meningkatkan lagi pengeluaran padi mereka. Ini amat wajar
sejajar dengan kenaikan kos pengeluaran padi yang kita tidak dapat elakkan.

Antara isu yang dibangkitkan dan yang amat merugikan pesawah dan pengeluaran padi
juga yang kelewatan pemberian baja kepada para pesawah. Saya ingin bertanya, apakah yang
dihadapi oleh pihak kerajaan sehingga isu kelewatan pemberian baja ini tidak dapat diselesaikan
dengan segera. Ini sudah pasti menggagalkan usaha mencapai pengeluaran padi yang
disasarkan oleh pihak petani.

NAFAS mestilah berusaha lebih segera ke arah mencari dan mendapatkan alternatif
baharu bagi mengatasi masalah bahan mentah untuk menghasilkan baja. Itu beberapa isu yang
boleh saya bangkitkan dalam tempoh yang pendek ini selain banyak lagi isu yang dibangkitkan
Dewan yang mulia ini. Kita doakan agar pihak kerajaan berjaya menemui solusi terbaik bagi
menjamin keselamatan makanan negara dan menjamin sumber rezeki pesawah yang menjadi
pemain utama industri padi ini. Terima kasih.

Tuan Yang di-Pertua: Terima kasih Yang Berhormat Bachok. Yang Berhormat Kota
Kinabalu.
