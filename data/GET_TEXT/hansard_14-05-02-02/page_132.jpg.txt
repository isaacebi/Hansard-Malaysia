DR. 19.7.2022 126

Subfasal 17(1) bertujuan untuk memberi tribunal kuasa untuk merujuk kepada Hakim
Mahkamah Tinggi mengenai sesuatu persoalan undang-undang.

Subfasal 17(2) bertujuan untuk memperuntukkan bahawa tribunal hendaklah membuat
awardnya bertepatan dengan keputusan Hakim Mahkamah Tinggi yang berhubungan dengan
persoalan undang-undang itu.

Subfasal 17(3) bertujuan untuk memperuntukkan bahawa seorang Peguam Persekutuan
yang diberi kuasa oleh Peguam Negara boleh hadir bagi pihak tribunal dalam apa-apa prosiding.

Fasal 18 bertujuan untuk memperuntukkan bahawa tertakluk kepada akta yang
dicadangkan dan mana-mana peraturan-peraturan yang dibuat di bawah akta yang dicadangkan,
tribunal hendaklah menerima pakai apa-apa tatacara sebagaimana yang difikirkan patut oleh
tribunal jika tiada peruntukan dibuat yang berhubungan dengan tatacara tribunal.

Fasal 19 bertujuan untuk memperuntukkan bahawa tribunal hendaklah membuat
awardnya dalam masa 60 hari dari hari pertama pendengaran di hadapan tribunal bermula dan
award itu hendaklah disertai dengan sebab bagi award atau penolakan aduan gangguan seksual
itu bersama dengan apa-apa dapatan fakta yang diambil maklum oleh tribunal atau syor yang
telah dibuat oleh tribunal dalam prosiding itu.

Fasal 20 menerangkan perintah-perintah yang boleh dibuat oleh tribunal dalam membuat
award.

Subfasal 21 bertujuan untuk memberi tribunal kuasa dalam membuat suatu award untuk
membuat mana-mana satu atau lebih perintah yang berikut;

#1830

(i) suatu perintah bagi responden untuk mengeluarkan satu pernyataan

permohonan maaf kepada pengadu;

(ii) suatu perintah bagi responden untuk menyiarkan suatu pernyataan

permohonan maaf; dan

(iii) suatu perintah bagi responden untuk membayar pampasan atau ganti

rugi yang tidak melebihi RM250,000 bagi apa-apa kehilangan atau
kerosakan yang ditanggung oleh pengadu atau suatu perintah bagi
pihak-pihak untuk menghadiri apa-apa program sebagaimana yang
difikirkan perlu oleh tribunal.

Subfasal 23 bertujuan untuk memperuntukkan bahawa tribunal boleh menolak apa-apa
aduan gangguan seksual yang dianggap remeh atau menyusahkan oleh tribunal.

Fasal 21 bertujuan untuk mengadakan peruntukan bagi penalti jenayah bagi
ketidakpatuhan apa-apa award yang dibuat oleh tribunal.

Fasal 22 bertujuan untuk menjelaskan bahawa suatu award yang dibuat oleh tribunal
adalah muktamad, mengikat semua pihak kepada prosiding dan disifatkan sebagai suatu
perintah mahkamah dan hendaklah dikuatkuasakan dengan sewajarnya oleh mana-mana pihak
kepada prosiding itu.
