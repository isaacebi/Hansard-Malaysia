84 DR.2.11.2021

Janganlah dipinggirkan kaum Dayak di Sarawak. Majoriti kawasan Dayak di
Sarawak jika menurut kajian yang telah dijalankan satu ketika dahulu adalah kawasan
yang termiskin di Malaysia knasnya kawasan saya, Lubok Antu tersenarai dalam 10 buah
daerah yang termiskin. Izinkan saya berpantun Tuan Yang di-Pertua.

Timbalan Yang di-Pertua [Dato' Mohd Rashid Hasnon]: Silakan.
Tuan Jugah a/k Muyang @ Tambat [Lubok Antu]:

Buah berangan masaknya merah,
Ku lekati di dalam perahu,
Luka di tangan berdarah,
Luka di hati siapa yang tahu.

Rakan di Semenanjung menanam pulut,
Saya di Lubok Antu menanam padi,
Ramailah orang karam di laut,
Saya seorang karam di hati. [Tepuk]

Oleh itu, saya mohon Dewan yang mulia ini meneliti semula apa yang telah
pimpinan dahulu lakukan demi merealisasikan Keluarga Malaysia memberi impak secara
menyeluruh dan tuntas kepada semua golongan rakyat tanpa ada syak prasangka. Sekali
anda melangkah ke hadapan, ingatlah jejak-jejak yang ditinggalkan. Oleh itu, ingin saya
menarik perhatian kepada Dewan yang mulia ini untuk sama-sama memahami dan
meneliti sejarah penubuhan Malaysia atau MA63 khasnya.

Memetik ucapan Tunku Abdul Rahman semasa pembentukan Malaysia tahun
1963. Sangat jelas menyatakan Malaya mendapat 33 peratus, Sarawak 33 peratus dan
Sabah 33 peratus. Di sini, sangat jelas tanpa nilai keadilan atau konsep kesamarataan
pembangunan sememangnya sudah lama bertunas. Mohon janganlah diabaikan di kala
kita menikmati hasil benihnya. Ingatlah rakan-rakan yang masih ketandusan
pembangunan seharusnya marilah kita bersama memberi pembangunan secara inklusif,
tuntas serta signifikan dengan kehendak dan keperluan serta kebitaran kawasan tanpa
tidak mengabaikan hakikat keadaan. Sebenarnya, khasnya di kawasan saya yang
termiskin di Malaysia.

Tuan Yang di-Pertua, keadilan adalah syarat kebenaran moral yang adil tentang
sesuatu sama ada berkaitan dengan objek atau orang. Menurut kebanyakan teori,
keadilan mempunyai tahap kepentingan yang besar. John Rawls, ahli falsafah Amerika
yang dianggap sebagai salah seorang ahli falsafah politik terkemuka abad ke-20
menyatakan keadilan adalah kebaikan pertama institusi sosial sebagai serta kebenaran
dalam sistem pemikiran. Justeru itu, saya mohon kepada Dewan yang mulia ini untuk
memperhalusi keseimbangan setiap warga kita atau rakyat amnya tanpa ada prasangka
dalam menikmati menyusuri arus pembangunan. Pemerintahan yang benar-benar...

Timbalan Yang di-Pertua [Dato' Mohd Rashid Hasnon]: Yang Berhormat,
masa sudah habis Yang Berhormat. Cepat habiskan.

Tuan Jugah a/k Muyang @ Tambat [Lubok Antu]: Okey, sedikit lagi.
Menghadirkan keadilan dalam pembangunan ekonomi, seterusnya menyusun strategi
kebajikan yang dapat meningkat peranan kementerian sebagai lembaga yang secara
eksplisit dan pengaturannya berkomitkan, menerapkan prinsip keadilan kepada semua
dalam arus pembangunan. Oleh itu, semoga ada langkah-langkah pemurnian daripada
pihak kerajaan demi mencapai kemakmuran bersama dalam erti kata Keluarga Malaysia.
Dengan ini, saya menyokong penuh Bajet 2022 ini. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Lubok Antu. Seterusnya, saya ingin menjemput Yang Berhormat Bandar
Kuching, 13 minit.
