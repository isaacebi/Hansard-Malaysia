DR.2.11.2021 91

6.04 ptg.

Tuan Wong Chen [Subang]: Terima kasih Tuan Yang di-Pertua kerana memberi
peluang kepada saya untuk membahas Belanjawan 2022. Tahun lalu saya berucap
panjang lebar tentang isu hasil kerajaan yang terlalu optimistik dan malangnya amaran
saya pada kerajaan pada masa itu telah pun terbukti tahun ini.

Pada muka surat 26, buku Tinjauan Fiskal dan Anggaran Hasil Kerajaan
Persekutuan, kerajaan sekarang mengakui secara tertulis bahawa anggaran asal
kerajaan bagi hasil tahun 2021 adalah terlalu tinggi dan perlu disemak semula. Sejauh
manakah anggaran hasil kerajaan terpesong? Dalam buku fiskal, anggaran asal adalah
jauh lebih tinggi sebanyak RM15.9 bilion tetapi kalau kita campur penggunaan wang
KWAN yang diambil kerajaan semasa darurat tanpa kebenaran Parlimen pada masa itu
iaitu sebanyak RM5 bilion untuk vaksin. Anggaran hasil Yang Berhormat Menteri
Kewangan yang asal adalah jauh terpesong sebanyak RM20.9 bilion.

Tuan Yang di-Pertua, mungkin Tuan Yang di-Pertua tertanya-tanya apa salahnya
kalau kerajaan buat salah anggaran hasil ini. Tuan Yang di-Pertua, ini adalah salah yang
besar. Pertama, ialah reputasi dan juga imej Kementerian Kewangan terjejas. Ini ada
impak negatif kalau hasil tinjauan kita itu salah besar, ada negatif impak terhadap
confidence of domestic dan foreign investors dengan izin. Anggaran asal hasil kerajaan
2021 adalah RM236.9 bilion terlalu optimistik sebanyak 9.45 peratus. Ini bukan salah
anggaran satu, dua peratus lagi, ini kesalahan yang besar sekali.

Di dunia korporat, kalau anggaran pendapatan syarikat kurang sebanyak 9.45
peratus, syarikat itu akan kena siasatan, sahamnya akan jatuh teruk dan kemungkinan
besar CEO itu kena letak jawatan atau kena pecat. Selain imej negara terjejas, apakah
impak apabila kerajaan membuat anggaran jauh terpesong?

Tuan Yang di-Pertua, sekiranya kerajaan membuat anggaran salah dalam bajet,
ia mempunyai impak yang sangat negatif terhadap kerja operasi dan cash flow kerajaan,
sistem pentadbiran akan kelam-kabut, setiap bulan kena cari duit tidak cukup, hendak
bayar kontraktor dan pembekal pun lambat dan majoriti besar kontraktor dan pembekal
adalah orang-orang yang berniaga ini daripada kelas Bumiputeralah ya. Pembelian
barang keperluan kerajaan pun lambat dan tidak teratur dan akibatnya banyak operasi
kerajaan terganggu dan tergendala.

Tuan Yang di-Pertua, apabila operasi kerajaan tergendala, siapa yang susah?
Rakyat yang susah dan apa lagi penjawat awam kena maki pula.

Tuan Yang di-Pertua, di kawasan saya Parlimen Subang, saya selalu dengar
keluhan yang sama daripada penjawat-penjawat awam. Dia kata, Yang Berhormat bukan
kita tak nak baiki tetapi tidak ada bajet. Bukan kita tak nak tolong tetapi tiada bajet. Saya
tidak marahlah penjawat awam kita ini, frontliner kita, wira pandemik kita ini. Saya simpati
dan empati dengan mereka sebab saya sedar bahawa masalah bajet mereka berpunca
dari sini, di Dewan yang mulia ini apabila kita sebagai Ahli-ahli Parlimen gagal menyemak
dan memperbaiki bajet ini dan Yang Berhormat Menteri Kewangan pula gagal, tak nak
dengar pandangan dan amaran kita.

Jadi Tuan Yang di-Pertua, saya bukannya seorang oracle tetapi ramai di dalam
Dewan yang mulia ini khasnya daripada Barisan Nasional dan GPS kerap kali boleh
menerima pandangan saya dan kritikan saya yang pada amnya lebih konstruktif daripada
kritikan melulu yang destruktif. Lagipun dalam keadaan politik yang mana adanya satu
memorandum persefahaman di antara Pakatan Harapan dan Kerajaan Pusat dan gejala
pandemik masih tidak selesai lagi, ianya tersangat penting perbahasan belanjawan ini
dilakukan dengan cara hormat demi kepentingan rakyat dan ekonomi negara.

Belanjawan ini adalah yang paling besar di sejarah Malaysia dengan dana
sebanyak RM332.1 bilion. Namun demikian, reaksi awal majoriti pakar-pakar ekonomi
adalah negatif dan yang paling baik pun suam-suam sahaja. Apalagi pandangan Ahli-ahli
Parlimen Pakatan Harapan dan pihak pembangkang yang lain termasuk saya ialah
pandangan itu negatif dan ada yang cukup marah juga, ada.
