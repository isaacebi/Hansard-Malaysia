DR.2.11.2021 89

Di sinilah saya ingin mengaitkannya dengan persediaan tentera laut kita yang
sudah hampir 10 tahun menyediakan satu perancangan pembinaan /ittoral combat ship
sebanyak enam buah yang dibina di pelabuhan dalam negara kita sendiri, di Boustead
Naval Shipyard di Lumut, kawasan saya. Wang telah dibelanjakan RM9 bilion, tetapi
belum ada satu pun lagi kapal LCS ini yang telah dilancarkan ke laut. Melainkan satu
ketika diturunkan ke air untuk menimbang agaknya dan dibuat satu majlis besar-besaran.
Kita ingat kapal itu sudah ready. Sampai hari ini belum lagi ada satu pun kapal tersebut
telah dilancarkan.

Perancangannya dibuat banyak tahun yang lalu. Jadi telah dibangkitkan bahawa
dalam tempoh pembinaan ini, banyak perubahan teknikal telah berlaku di dunia kita.
Kecanggihan senjata-senjata telah berubah, kekuatan kapal-kapal pun banyak sudah
berubah. Jadi kita masih lagi terikat dengan pembinaan yang belum siap-siap bertahun-
tahun dengan perancangan yang lama. Kalau hendak tukar pula dengan senjata baharu,
misalnya, memerlukan kos tambahan. Yang ini pun belum siap.

Wang pun sekarang kita tidak tahu dari mana kerajaan akan mendapatkan
sumber kewangan untuk menampung pembinaan menyiapkan kapal ini, enam buah
kapal. Satu daripada kapalnya belum bermula langsung. Jadi, ini menggerunkan saya,
sama ada kita akan akhirnya dapat kapal-kapal ini.

Oleh sebab itu, saya ingin meminta kerajaan menyatakan perancangan mereka,
bila agaknya kapal yang pertama akan siap dan berapakah jumlah anggaran keseluruhan
perbelanjaan yang akan ditanggung oleh kerajaan untuk membina enam kapal yang kalau
tidak diubah akan menjadi outdated dari segi kekuatan dan persiapan untuk
bertempurnya?

Ini satu perkara yang telah didedahkan oleh jawatankuasa yang dipengerusikan
oleh Tan Sri Ambrin Buang dua tahun yang lepas dan mendapati ada penyelewengan-
penyelewengan salah guna kewangan yang telah diperuntukkan dan ini memerlukan
siasatan sebaik mungkin untuk mencari siapa yang berada di belakangnya.

Saya kaitkan ini kerana ramai di antara yang mendapat peluang pekerjaan adalah
di kalangan bekas-bekas tentera, veteran angkatan tentera yang berada di seluruh negara
mendapat peluang pekerjaan dengan kontraktor-kontraktor yang membina bahagian-
bahagian di kapal ini. Akan tetapi kita dimaklumkan bahawa kontraktor-kontraktor ini
sampai hari ini ramai yang tidak dibayar. Tidak dibayar segala tuntutan yang mereka telah
belanjakan untuk membantu membina kapal ini.

Jadi, ini menyebabkan ramai di antara pekerja-pekerja kontrak mereka ini terbiar,
hilang pekerjaan. Mereka ada di kawasan saya. Mereka menuntut supaya dilakukan
sesuatu untuk memastikan ini tidak menjejaskan terus kehidupan mereka. Banyak
syarikat yang telah mengalami masalah. Ada syarikat-syarikat vendor yang membantu
membina kapal ini pun sudah mengalami masalah kewangan yang besar terpaksa
membuang pekerja-pekerja.

Jadi, kita berharap kerajaan tidak memandang remeh projek besar RM9 bilion ini
yang mungkin mencecah RM12 bilion. Akhirnya nanti mesti diselamatkan dan dilakukan
segera. Kita bangga kapal LMS yang dibina di China telah tiba tiga buah. Sebuah lagi
akan tiba tidak berapa lama lagi. Walaupun kapalnya lebih kecil. Kita bercita-cita besar
membina kapal LCS ini sampai 125 meter panjang besar dan kekuatan yang lebih tetapi
nampaknya gagal.

Begitu juga, Tuan Yang di-Pertua, saya memohon supaya isu-isu veteran tentera
ini diberikan perhatian yang mendalam. Mereka sentiasa mengemukakan pandangan-
pandangan dalam keadaan ekonomi mereka yang berpencen awal, peluang pekerjaan
yang semakin tertutup kerana isu-isu ekonomi semasa dan ada juga kelompok, walaupun
tidak ramai, veteran-veteran ini masih lagi tidak mendapat pencen atau tidak diberikan
pencen terpaksa menghadapi suasana kehidupan yang lebih teruk. Ada juga yang
berpencen yang lama-lama dahulu, pendapatan pencen mereka kurang daripada
RM1,000. Jadi, ini sangat-sangat tidak dapat membantu kehidupan yang selesa pada
zaman ini. Jadi ini mesti dilihat semula.
