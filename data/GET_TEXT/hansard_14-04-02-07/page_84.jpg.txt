74 DR.2.11.2021

beralih daripada menggunakan perkataan ‘belanjawan’ kepada ‘bajet’. ‘Belanjawan’ itu
kata terbitan asli bahasa Melayu, bahasa kebangsaan kita. ‘Bajet’ pula ialah transliterasi
ataupun transliteration, dengan izin, bahasa orang putih. Kita sudah elok-elok pakai
perkataan ‘belanjawan’, apa pula tiba-tiba tukar jadi ‘bajet’?

Pung pang pung pang hendak dukung bahasa Melayu, pung pang pung pang kata
parti saya kononnya anti ini, anti itu, zaman Yang Berhormat Bagan jadi Menteri
Kewangan pun dia guna ‘belanjawan’. Apakah sebabnya kerajaan sekarang yang
kononnya juara Melayu, naikkan bilangan judi dan sekarang ketepikan bahasa Melayu
dalam dokumen penting negara iaitu belanjawan?

Saya minta Dewan Bahasa dan Pustaka kena tegur juga. Jangan jadi “harimau
tidak bertaring’. Dahulu semasa di KBS, kita sentiasa berinteraksi dengan DBP. DBP
ketika itu hebat, gah. Jadi, saya harap Yang Berhormat Menteri dan kerajaan akan melihat
kembali perkara ini. Tidak payah kita ubah-ubah sudah. Kita sudah selesa gunakan
perkataan ‘belanjawan’, kita gunakan perkataan ‘belanjawan’.

Sekian, terima kasih.

Tuan Yang di-Pertua: Terima kasih Yang Berhormat Bukit Mertajam.
Seterusnya, Yang Berhormat Sik. Silakan.

4.48 ptg.
Tuan Ahmad Tarmizi bin Sulaiman [Sik]: Assalamualaikum warahmatullah.
Tuan Yang di-Pertua: Waalaikumussalam.

Tuan Ahmad Tarmizi bin Sulaiman [Sik]: Bismillahi Rahmani Rahim. Terima
kasih Tuan Yang di-Pertua, memberi saya juga bersama dalam membahaskan
Belanjawan 2022 dengan tema yang digariskan Keluarga Malaysia, Makmur dan
Sejahtera.

Semasa pandemik COVID-19 melanda negara, kerajaan telah melancarkan lapan
pakej bantuan dan rangsangan ekonomi dengan jumlah keseluruhan sebanyak RM530
bilion, tidak termasuk Bajet 2021. Persoalannya, apakah impak terhadap kehidupan rakyat
secara menyeluruh?

Isu-isu yang masih dominan dalam masyarakat kita di seluruh negara pada hari
ini, antaranya ialah kehilangan pekerjaan dan pendapatan, masalah kesihatan mental
yang meningkat, keruntuhan rumah tangga, pendidikan masa hadapan anak-anak,
kenaikan harga barang, penutupan perniagaan dan bangkit semula sektor ekonomi,
keyakinan pelabur asing, perdagangan antarabangsa, kuasa membeli dalam kalangan
rakyat, peluang pekerjaan yang setimpal dengan kelulusan akademik dan kemahiran,
inflasi yang berlaku terhadap barang keperluan harian dan bahan binaan, kekurangan
pekerja dalam sektor pertanian dan perladangan.

01650

Pertumbuhan ekonomi kita dijangka berkembang antara tiga hingga empat
peratus bagi tahun ini. Apakah asasnya? Satu penilaian secara komprehensif dan holistik
amat diperlukan agar kita dapat merancakkan semula ekonomi di atas landasan yang
betul.

Tuan Yang di-Pertua, seterusnya saya ingin bangkitkan berkaitan dengan soal
pertanian dan sekuriti makanan. Malaysia harus menggalakkan pelaburan_ berkualiti
dengan memberi tumpuan kepada aktiviti berteknologi tinggi dan mempercepatkan
peralihan kepada ekonomi hijau untuk menyokong agenda pembangunan mampan SDG
dan menjadikan Malaysia sebuah negara rendah karbon.

Sebagai contoh, penggunaan tenaga solar mampu mengurangkan
kebergantungan negara terhadap sumber tenaga asli. Malaysia harus mengambil contoh
negara berteknologi tinggi seperti China dan Jepun yang boleh membantu rakyat
mengurangkan perbelanjaan tenaga elektrik seharian terutamanya dalam sektor
pertanian. Penggunaan teknologi tinggi dalam pertanian mampu mengubah persepsi
