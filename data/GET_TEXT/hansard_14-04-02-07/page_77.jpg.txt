DR.2.11.2021 67

persaudaraan, untuk kita memacu kerajaan kita ke arah lebih baik lagi untuk berhadapan
dengan krisis ekonomi yang sedang kita hadapi sekarang.

Tiga matlamat utama daripada Pakej Rangsangan Ekonomi ialah tiga perkara.
Pertama, memberi tumpuan kepada kesejahteraan rakyat. Kedua, kesinambungan
perniagaan. Ketiga, pertumbuhan ekonomi.

Kita lihat untuk tujuan itulah, pada tahun depan kita menyasarkan pertambahan
RM10 bilion berbanding dengan bajet sebelum ini hanya RM322.5 bilion kepada RM332.1
bilion. Namun, apa yang perlu kita perhatikan juga ialah realiti yang sedang dihadapi oleh
rakyat kita. Kalau kita lihat menerusi PKP 1.0, hampir 2.8 juta orang rakyat negara kita
yang bekerja sendiri terjejas disebabkan oleh pandemik. Bila berlaku PKP 3.0 pula,
realitinya kita melihat tujuh juta orang rakyat terkesan dengan apa yang sedang berlaku.

Walaupun kita telah memberikan pelbagai suntikan, rangsangan ekonomi kepada
mereka tetapi kita lihat realiti 600 ribu orang ahli perniagaan atau mereka yang terlibat
sebagai usahawan, sebahagian besar mereka ialah PKS, dijangka gulung tikar kerana
tidak mampu untuk menanggung kos operasi dan juga hasil jualan yang semakin
berkurangan.

Oleh sebab itu, saya melihat bahawa sampai masa untuk kerajaan bergerak
selangkah lagi iaitu membuka negara kepada para pelancong asing untuk kita jadikan
sebagai suntikan baharu ekonomi. Tidak cukup dengan putaran ekonomi dalam negara
sahaja, bergantung pada pendapatan yang bergaji dengan kerajaan untuk dijadikan
suntikan perbelanjaan kepada rakyat yang tidak ada pendapatan yang tetap, tidak cukup.
Kita perlukan satu lagi wadah baharu untuk kita rangsang ekonomi dengan kita membuka
negara kepada pelancong asing.

01620

Ini sampai masa, di kala kerajaan telah berjaya untuk memberikan suntikan
COVID-19 kepada lebih 80 persen rakyat Malaysia pada hari ini. Kita lihat kebanyakan
negara telah mula bergerak ke arah itu. Kita lihat Turki sebagai contoh. Negara Saudi
Arabia membuka untuk datang mengerjakan ibadah umrah. Negara UK, negara Eropah
membuka sempadan negeri mereka untuk menyasarkan pelancongan pada musim sejuk.

Ini bererti mereka melihat peluang kedatangan pelancong dengan suatu program
yang ketat pada pemantauan kehadiran para pelancong, mereka berjaya. Ertinya, sampai
masa untuk kerajaan bergerak selangkah lagi dan saya berharap kerajaan bersegera
untuk bergerak ke arah itu.

Apa yang ingin saya fokus pada hari ini ialah tentang institusi wakaf.
Alhamdulillah, menerusi bajet yang dibentangkan baru-baru ini, kerajaan telah meletakkan
pada strategi 2, membangun sebuah Keluarga Malaysia menerusi inisiatif yang
pertamanya, pembangunan Bumiputera dan syiar Islam, kerajaan memperuntukkan
sebanyak RM10 juta sebagai permulaan inisiatif Wakaf Halal PKS, Wakaf Pertanian dan
Wakaf Bencana.

Bagi saya, apa yang dibentangkan ini adalah satu mesej daripada kerajaan
bahawa kerajaan bersedia untuk menjadikan wakaf sebagai salah satu daripada medium
pendanaan negara. Saya menggunakan istilah, ‘pendanaan negara’. Ini satu cara untuk
kita mengalihkan atau mengagihkan kekayaan yang terkumpul dalam poket-poket orang
kaya, dalam poket orang yang sederhana kaya, bahkan juga dalam poket orang-orang
yang tidak kaya untuk kita agihkan kembali untuk perkembangan umat.

Kita linhat dalam sejarah Islam, wakaf menjadi satu instrumen yang sangat besar
untuk memastikan ekonomi sentiasa berkembang. Konsepnya, Islam tidak mahu harta
dalam poket manusia beku tanpa dikembangkan. Wakaf menjadi satu medium untuk kita
kembangkan harta agar tidak membeku. Bagi saya untuk itu, apa yang perlu kerajaan buat
ialah yang paling penting ialah membina kesedaran. Kesedaran untuk mendidik rakyat
terlibat dengan wakaf. Kerajaan ada satu institusi yang namanya Yayasan Wakaf di bawah
JPM yang boleh kita perkasakan untuk mengambil tugasan berkempen.

Saya difahamkan bahawa Yayasan Wakaf ini tidak diberikan dana yang besar
untuk melaksanakan tanggungjawab mereka. Maka, saya mohon daripada Kementerian
