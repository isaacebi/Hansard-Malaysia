18 DR.2.11.2021

Akan tetapi, banyak isu yang tertunggak disebabkan isu tapak, isu tanah. Dalam
bajet baru-baru ini, kita banyak mendengar yang diluluskan sekolah-sekolah dan
sebagainya. Akan tetapi, saya mahu pastikan bahawa projek itu hanya akan dilaksanakan
sekiranya isu-isu tanah dan urusan-urusan teknikal cepat diselesaikan. Terima kasih.

Timbalan Yang di-Pertua [Dato’ Mohd Rashid Hasnon]: Terima_ kasih.
Pertanyaan soal jawab seterusnya saya menjemput Yang Berhormat Tuan Haji Anmad
Johnie bin Zawawi, Igan.

5. Tuan Ahmad Johnie bin Zawawi [Igan] minta Menteri Pembangunan Wanita,
Keluarga dan Masyarakat menyatakan berapakah jumlah penerima bantuan Jabatan
Kebajikan Masyarakat di kawasan Parlimen Igan dari tahun 2018 hingga sekarang dan
apakah mekanisme pemilihan yang diguna pakai serta jumlah peruntukan yang terlibat
serta kategori penerima bantuan.

Timbalan Menteri Pembangunan Wanita, Keluarga dan Masyarakat [Dato’
Hajah Siti Zailah binti Mohd Yusoff]: Terima kasih Tuan Yang di-Pertua. Terima kasih
Yang Berhormat Igan di atas soalan yang dikemukakan.

Tuan Yang di-Pertua, Kementerian Pembangunan Wanita, Keluarga dan
Masyarakat melalui JKM menyediakan bantuan kewangan kebajikan untuk meringankan
beban kumpulan sasar dan buat sementara waktu sehinggalah kumpulan sasar itu mampu
untuk keluar daripada kepompong kemiskinan dan mampu ke arah hidup berdikari.

Berdasarkan statistik Jabatan Kebajikan Masyarakat sehingga September 2021,
jumlah penerima bantuan Jabatan Kebajikan Masyarakat di kawasan Igan adalah seramai
1,061 orang penerima yang melibatkan semua skim bantuan jabatan. Peruntukan
keseluruhan yang disalurkan dari tahun 2018 hingga 2021 ialah sebanyak RM8.5 juta.
Bantuan kewangan bulanan yang disediakan oleh JKM merupakan bantuan secara
bersasar dan terbuka kepada semua golongan yang memerlukan mengikut syarat dan
kelayakan yang ditetapkan oleh Garis Panduan Pengurusan Bantuan Persekutuan
Jabatan Kebajikan Masyarakat.

Syarat utama penentuan kelayakan pemberian bantuan ialah pendapatan garis
kemiskinan semasa dan JKM telah menggunakan dua kaedah pengiraan PGK iaitu:

(i) PGK Purata Miskin Isi Rumah Semasa; dan
(ii) PGK Purata Miskin Perkapita Semasa.

Alhamdulilah, dalam pengumuman bajet terbaharu, baru-baru ini kita akan
menggunakan PGK RM1,168. Pertimbangan untuk menentukan kelayakan permohonan
boleh menggunakan kaedah satu atau dua yang mana boleh memberi kesejahteraan dan
kebajikan kepada pemohon. Penggunaan PGK semasa ini boleh diguna pakai dalam
menentukan kelulusan permohonan:

(i) Bantuan Am Persekutuan;
(ii) Bantuan Kanak-kanak;

(iii) Bantuan Orang Tua;

(iv) Bantuan OKU Tidak Bekerja;
(v) Bantuan Alat Tiruan; dan

(

vi) Bantuan Geran Pelancaran.

Syarat kelayakan permohonan bantuan JKM bukan bergantung semata-mata
kepada pendapatan, malah turut mengambil kira faktor-faktor lain seperti bilangan ahli isi
rumah yang ditanggung, tahap ketidakupayaan ketua keluarga atau ahli keluarga dan
faktor-faktor lain yang munasabah serta boleh memberi gambaran kedudukan kewangan
dan perbelanjaan keluarga.
