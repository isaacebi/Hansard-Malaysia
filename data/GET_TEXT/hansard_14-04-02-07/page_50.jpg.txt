40 DR.2.11.2021

Datuk Seri Haji Ahmad bin Haji Maslan [Pontian]: Seterusnya, Akta
Tanggungjawab Fiskal yang diumumkan wajar...

Tuan Tony Pua Kiam Wee [Damansara]: 10 saat sahaja.

Datuk Seri Haji Ahmad bin Haji Maslan [Pontian]: ...menggariskan langkah-
langkah perlu bagi memastikan pendapatan kerajaan sentiasa bertambah untuk manfaat
rakyat. Seperkara yang penting, hutang yang terlalu banyak dan membebankan generasi
akan datang mesti dielakkan. Kementerian juga mesti sediakan senarai dan nilaikan
segala aset tetap dan mudah alih kerajaan dan kerajaan negeri, bukan hanya senarai
hutang.

Ketujuh, menyediakan 600 ribu pekerjaan ialah kejayaan yang hebat pada tahun
depan. Namun, berapa banyak jumlah yang bergaji tinggi? Itu yang saya ingin tanyakan,
yang merupakan kerjaya nilai tambah dan profesional. Kadar pengangguran empat
peratus pada tahun depan itu wajar diturunkan kerana full employment level itu ialah,
dengan izin, kadarnya tiga peratus, bukan empat peratus. Seterusnya, perlu ada
keseimbangan antara keperluan pasaran dengan kursus di universiti dan Program TVET.
Kerjasama antara pemain industri dengan institusi pengajian tinggi perlu sentiasa ada.
Peningkatan kemahiran perlu sentiasa dilakukan sewaktu bekerja atau diberi peluang
menghadiri kursus-kursus profesionalisme bagi meningkatkan kadar gaji sedia ada.
Rakyat perlukan ekonomi dan pelaburan yang dibawa MITI dan MIDA bernilai dan
berkualiti tinggi bagi menjamin pendapatan rakyat juga adalah tinggi.

Kelapan, kepada Kementerian Kewangan, MITI, JPM, Kementerian Hal Ehwal
Ekonomi dan Kementerian Pembangunan Usahawan dan Koperasi. Saya_ ingin
menyentuh seorang bekas Menteri Besar yang menyebut— daripada sebuah negeri
apabila berdiskusi tentang bantuan kepada Bumiputera. Beliau menyebut bahawa,
“Sudah 60 tahun saya melihat sendiri dasar kerajaan menolong Bumiputera. Apa yang
saya nampak dalam bidang pelajaran, ada kemajuan. Namun, dalam bidang ekonomi,
tidak maju-maju. Dapat tanah, tanah dijual. Dapat lesen, lesen dijual. Dapat saham free,
saham dijual. Dapat permit, permit dijual’. Tuan Yang di-Pertua, kenyataan bekas Menteri
Besar itu ialah fenomena menyedihkan yang mesti diubah dan mesti berubah. Maka,
agensi-agensi yang membantu Bumiputera mesti lebih teliti dan teratur dalam memberi
bantuan agar kesan jangka panjang penyusunan masyarakat dapat dicapai.

Perkara kesembilan, secara umumnya bantuan tunai langsung boleh membantu
meringankan beban golongan rentan dan terjejas semasa pandemik. Saya _ ingin
mencadangkan agar untuk jangka masa panjang, mereka yang dibantu ini juga diberi
bantuan dalam bentuk saham seperti Amanah Saham Malaysia (ASM), Amanah Saham
Bumiputera (ASB) dan diberikan juga dividen pada hujung-hujung tahun kewangan.

Kesepuluh, kerajaan dilihat bersungguh-sungguh untuk membantu perusahaan
peringkat perusahaan mikro, kecil dan sederhana (PMKS) tetapi dalam masa yang sama,
ramai juga yang merungut proses permohonan terlalu birokrasi. Untuk mengatasi masalah
ini, diharapkan kerajaan dapat lebih bertolak ansur dalam memberikan kemudahan.
Dalam masa yang sama, pemohon hendaklah diberikan latihan yang lebih efektif dalam
soal pengurusan kewangan dan juga pengurusan-pengurusan yang lain. Saya
difahamkan bahawa Program Semarak Niaga untuk PMKS ini nilainya ialah RM40 bilion.
Ada sejuta perusahaan mikro, kecil dan sederhana (PMKS) di negara kita ini. Daripada
sejuta itu, kira-kira 38 peratus Bumiputera, dengan lain perkataan, akan mendapat
RM15.2 bilion bantuan. 62 peratus PMKS milik bukan Bumiputera, mereka mendapat
RM24.8 bilion bantuan. Saya ingin pengesahan angka-angka ini. Mengenai subsidi upah,
kira-kira RM20 bilion. Jika PMKS itu 38 peratus Bumiputera, maka mereka mendapat
RM7.6 bilion dan bukan Bumiputera 62 peratus mendapat RM12.4 bilion. Sekali lagi,
angka-angka ini saya mohon pengesahan.

Perkara kesebelas, bantuan kewangan sebenarnya banyak membantu peniaga
semasa pandemik ini. Maka, sebab itulah mereka mengharapkan kepada kemudahan
pengeluaran KWSP. Kita memahami dengan laporan bahawa hampir 50 peratus
pencarum hanya mempunyai simpanan kurang daripada RM10,000 dalam KWSP. Akan
tetapi kita juga harus memikirkan baki 50 peratus lagi pencarum yang mempunyai
simpanan yang lebih daripada itu. Maka, dicadangkan kerajaan menimbang semula
