DR.2.11.2021 55

01520

Pada Tuaran, apa pun jua objektif yang ingin dicapai dalam Bajet 2022, Tuaran
melihat keseluruhan bajet ini dihasilkan dengan mindset bahawa Malaysia itu ialah
Semenanjung Malaysia dan Semenanjung Malaysia itu ialah Malaysia. Sama ada
penggubal Bajet 2022 ini sedar ataupun tidak tetapi itulah hakikatnya yang perlu
disimpulkan bila mana bajet ini dilihat secara menyeluruh, maka dengan itu tidak hairanlah
apabila orang Sabah yang datang ke Putrajaya, sering menerima pertanyaan bila sampai
ke Malaysia?

Sebenarnya Tuan Yang di-Pertua, dengan keluasan Sabah dan Sarawak
sebanyak 198,062 kilometer persegi merupakan 60 peratus daripada tanah keseluruhan
Malaysia dan “sudah terang lagi bersuluh” bahawa gabungan kedua wilayah di kepulauan
Borneo ini jelas menggambarkan di mana sebenarnya kedudukan Tanah Besar Malaysia.
Ini kerana keluasan keseluruhan Semenanjung Malaysia baharu 131,598 kilometer
persegi iaitu hanya 40 peratus. Oleh sebab itu apabila merumuskan bajet tahunan untuk
negara kita yang tercinta ini, mindset atau mentaliti itu sangat penting. Harus diingat,
Sabah dan Sarawak dengan Semenanjung adalah equal partners.

Oleh sebab itu saya sudah nyatakan berkali-kali Dewan yang mulia ini bahawa
tidak cukup untuk memandang ke Borneo sahaja. Akan tetapi dengan denyutan nadi
penduduk Tanah Besar Malaysia iaitu rakyat di Sabah dan Sarawak hendaklah diambil
peduli, didengar dengan mata hati serta dirasai penuh empati.

Tuan Yang di-Pertua, sudah pasti semua orang boleh melihat dan membuat
analisa bahawa peruntukan perbelanjaan iaitu RM233.5 bilion untuk perbelanjaan
mengurus, RM75.6 bilion perbelanjaan pembangunan dan RM23 bilion pengurusan untuk
COVID-19, sebahagian besar dibelanjakan di Semenanjung Malaysia. Sememangnya
banyak faktor yang menyumbang keadaan itu berlaku.

Namun, saya ingin nyatakan sekali lagi bahawa faktor utamanya adalah mindset
perancang, penggubal dasar dan pembuat keputusan negara kita. Dari segi keanggotaan
dalam jemaah Kabinet pun kita sudah tahu, walaupun Sabah dan Sarawak 20 peratus
lebih besar daripada Semenanjung Malaysia, namun hanya beberapa orang sahaja yang
berada dalam Jemaah Kabinet.

Bukan itu sahaja, tetapi yang menarik dan perlu diketahui umum juga ialah
walaupun fasal 121(1)(a)(b) Perlembagaan Persekutuan dengan jelas menyatakan
bahawa terdapat dua Mahkamah Tinggi penyelaras hal kehakiman dan perundangan di
negara kita iaitu High Court in Malaya dan High Court in Sabah dan Sarawak. Namun dari
segi bajetnya, dengan jelas bermaksud tanggungan lapan dan juga dalam hal pengurusan
kehakiman dan perundangan, dinyatakan bahawa tidak ada bajet knusus untuk High Court
in Sabah dan Sarawak.

Oleh sebab itu saban tahun Ketua Hakim Mahkamah Tinggi Sabah dan Sarawak
terpaksa memohon peruntukan kepada Ketua Setiausaha Negara untuk apa juga bentuk
perbelanjaan bagi tujuan pembelian termasuk sekecil-kecil barang seperti tisu tandas.
Tuaran minta supaya Mahkamah Tinggi Sabah dan Sarawak diberi bajet tahunan untuk
mengurus dan perolehan.

Tuan Yang di-Pertua, sudah tiba masanya untuk memperbetulkan kecelaruan
seperti ini demi membina sebuah negara Malaysia yang berasaskan kepada semangat
Perjanjian Malaysia 1963. Biarlah equal partner ini dapat dipraktikkan kepada Mahkamah
Tinggi dengan memberi peruntukan bajet tahunan yang sewajarnya kepada Mahkamah
Tinggi Sabah dan Sarawak.

Pada masa yang sama, kuasa TYT Sabah untuk melantik Judicial Commissioner
sepertimana yang termaktub dalam versi asal Perlembagaan Persekutuan juga hendaklah
dikembalikan. Pada masa kini, kita sudah sering mendengar kelantangan suara-suara
supaya Sabah dan Sarawak keluar Malaysia. Malah sudah ada parti yang ditubuhkan
untuk memperjuangkan Sarawak keluar dari Malaysia. Kenapa ini terjadi? “Tepuk dada
tanya selera’.
