56 DR.2.11.2021

Jangan sudah terhantuk baharu tengadah. Sesungguhnya Sabah dan Sarawak
sangat-sangat memerlukan dana yang besar untuk menyelesaikan masalah
pembangunan yang sangat asas. Lihatlah walaupun Malaysia sudah berumur lebih 58
tahun, namun masih banyak keperluan asas di Sabah dan Sarawak yang belum dipenuhi.
Suara kita tidak dipedulikan.

Sebagai contoh di Sabah, masalah sumber bekalan air, masalah 52 peratus non-
revenue water yang sangat teruk. Hari-hari dibuat catuan-catuan air. Ada yang sampai
tujuh hari, malahan ada yang berdepan pengalaman perit semasa PKP dilaksanakan di
kawasan mereka. Sudahlah terkurung, air pun tiada.

Justeru, saya ingin bertanya adakah penggubal Bajet 2022 ini telah mengambil
kira masalah yang cukup mendesak ini? Adakah mereka betul-betul telah melihat sendiri,
turun padang dan mendapatkan pandangan rakyat. Ini kerana peruntukan RM226.759 juta
untuk Rancangan Bekalan Air Sabah di bawah Kementerian Alam Sekitar dan Air serta
peruntukan sebanyak RM129.4 juta untuk bekalan air luar bandar Sabah di bawah
Kementerian Pembangunan Luar Bandar dan Wilayah, hanyalah untuk menampung
kesinambungan projek sedia ada. la bukannya untuk menyelesaikan masalah bekalan air
di Sabah secara tuntas.

Begitu juga dalam hal talian internet. Daripada RM700 juta untuk pelaksanaan
JENDELA dalam Bajet 2022, tidak ada dinyatakan berapa peruntukan yang dikhaskan
untuk Tanah Besar Malaysia? Denyutan nadi rakyat Sabah dan Sarawak belum lagi
dirasai sebab kami hanya dijanjikan dan dikatakan hanya pandang ke Borneo. Mana boleh
hanya pandang-pandang, mesti ditatang, mesti lihat dan mesti merasai sendiri kehendak
dan masalah rakyat di sana. Sekiranya benar-benar serius menyelesaikan masalah rakyat
di Sabah.

Tuan Yang di-Pertua, jika Tuaran memperincikan satu persatu keperluan
pembangunan seperti menaik taraf bekalan air luar bandar daripada paip graviti kepada
air terawat, menaik taraf penjanaan dan penghantaran bekalan elektrik, memperluaskan
talian internet, menaik taraf pelabuhan dan lapangan terbang, melaksanakan Lebuh raya
Pan-Borneo, menaik taraf bangunan sekolah-sekolah daif, menaik taraf klinik-klinik
kesihatan luar bandar dalam hal pembangunan, semua ini.

Atas kesedaran ini, maka Pakatan Harapan telah mencadangkan agar 30 peratus
daripada bajet pembangunan, hendaklah diberikan kepada wilayah-wilayah di Tanah
Besar Malaysia iaitu Sabah dan Sarawak. Tidak syak lagi bahawa cadangan Pakatan
Harapan ini sangat bertepatan kerana sekali lagi saya ingin ulangi 60 peratus daripada
kawasan tanah negara kita Malaysia, adalah Wilayah Sabah dan Sarawak.

Semenanjung Malaysia hanya 40 peratus daripada keluasan tanah Malaysia.
Tentunya cadangan ini bukanlah satu cadangan bersifat parochial, malah objektifnya
adalah untuk merapatkan jurang pembangunan wilayah yang begitu besar. Jika dasar ini
dipertimbangkan, maka daripada jumlah RM75.6 bilion yang telah diperuntukkan untuk
pembangunan RM22.68 bilion.

[Timbalan Yang di-Pertua (Dato’ Mohd Rashid Hasnon) mempengerusikan
Mesyuarat]

Namun apa yang telah diberikan kepada- bukannya 30 peratus daripada
keseluruhan tetapi hanyalah 1.39 peratus untuk Sarawak dan 1.59 peratus untuk Sabah.
Cadangan kita tidak dipedulikan. Pendek kata 30 peratus daripada bajet pembangunan
yang diberikan pada Tanah Besar Malaysia is highly justified. Ingin saya nyatakan sekali
lagi bahawa kesemua peruntukan untuk bekalan air Sabah daripada persekutuan di
bawah Kementerian Alam Sekitar dan Air adalah untuk menampung projek-projek
tertunggak yang sedia ada.

Jika benarlah penggubal Bajet 2020 ini telah membuat engagement yang harmoni
sebagai mana yang telah dinyatakan oleh Yang Berhormat Menteri Kewangan,
bagaimana mungkin mereka boleh terlepas pandang masalah bekalan air di Sabah?
