DR.2.11.2021 15

Jadi, kita harapkan supaya sekiranya ada permasalahan daripada kementerian
lain yang melibatkan Pesuruhjaya Kanak-kanak, sila kemukakan supaya kita dapat
membantu bersama. Kita juga ada jawatankuasa, saya kira Jawatankuasa Pilihan Khas
di bawah pengerusinya, Yang Berhormat Pengerang. Kita juga membincangkan isu
kanak-kanak yang juga melibatkan kementerian lain dalam jawatankuasa itu untuk kita
melihat bersama demi kepentingan kanak-kanak di Malaysia. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih.
Pertanyaan jawab lisan seterusnya saya jemput Yang Berhormat Kalabakan.

4. Tuan Ma’mun bin Sulaiman [Kalabakan] minta Menteri Kanan Pendidikan
menyatakan sama ada kelulusan boleh diberi kepada Jabatan Pendidikan Negeri dan
seterusnya JPN Daerah Tawau untuk melaksanakan penggantian bangunan-bangunan
sekolah daif yang terdapat di kawasan Parlimen Kalabakan.

Timbalan Menteri Pendidikan II [Datuk Mohamad bin Alamin]: Terima kasih
kepada sahabat saya Yang Berhormat Kalabakan. Terima kasih Tuan Yang di-Pertua.

Tuan Yang di-Pertua, Kementerian Pendidikan Malaysia (KPM) komited untuk
menyediakan infrastruktur pendidikan yang selamat dan kondusif khususnya dalam
memastikan projek menaik taraf dan membangun semula bangunan daif dilaksanakan
dengan teratur.

Untuk makluman Ahli Yang Berhormat, Arahan Perbendaharaan 182 (AP) 182
menetapkan bahawa, kementerian atau jabatan bukan teknik perlu. mendapatkan
perkhidmatan daripada jabatan teknik bagi melaksanakan semua projek kerja tertakluk
kepada peraturan yang berkuat kuasa dari semasa ke semasa.

Sekiranya kementerian atau jabatan ingin melaksanakan sendiri projek kerja
tersebut, kelulusan khas pengecualian AP182 yang saya sebutkan tadi, dari Ketua
Pengarah Jabatan Teknik berkaitan, perlu diperoleh. Pengurusan projek pembangunan
melibatkan proses perancangan, pengurusan perolehan, pengurusan_ kontrak,
pemantauan projek serta pelaporan memerlukan keupayaan serta pengetahuan teknikal
yang tinggi.

Oleh demikian, Yang Berhormat, perkara-perkara berikut perlu diambil kira
sebelum sesuatu projek pembangunan dilaksanakan oleh KPM:

i) tahap kompleksiti projek;

ii) bidang kepakaran;

iii) ketersediaan reka bentuk; dan
iv) kapasiti pegawai teknikal di KPM.

Untuk makluman Ahli Yang Berhormat, pada masa ini, jumlah perjawatan teknikal
di Jabatan Pendidikan Negeri dan Pejabat Pendidikan Daerah (PPD) tidak memenuhi
keperluan disiplin kejuruteraan. Tidak memenuhi keperluan disiplin kejuruteraan yang
utama iaitu:

(i) kejuruteraan awam dan struktur;

(ii) kejuruteraan mekanikal dan elektrikal;
(iii) arkitek; dan

(iv) ukur bahan.

Sehubungan dengan itu, untuk memastikan pelaksanaan projek menaik taraf dan
membangun semula bangunan daif di sekolah Negeri Sabah adalah teratur. Projek ini
dilaksanakan oleh Jabatan Kerja Raya Negeri Sabah, memandangkan keupayaan dan
kepakaran teknikal di JPN Sabah dan PPD adalah terhad. Sekian dan terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan, sila
Yang Berhormat Kalabakan.
