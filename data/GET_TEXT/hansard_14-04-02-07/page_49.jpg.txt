DR.2.11.2021 39

merata. Jika Bukit Bintang, Cheras, Kepong, Seputeh, Petaling Jaya mendapat bilion
ringgit, pembangunan MRT, LRT, jalur lebar, 5G, lingkaran lebuh raya atas bawah
bertingkat-tingkat, lampu jalan dan bangunan-bangunan kerajaan, maka kawasan lain
perlu diberikan pembangunan yang sesuai agar keadilan diberikan kepada seluruh rakyat
Malaysia di semua peringkat Parlimen tanpa mengira kaum, pembangunan merata bagi
merapatkan jurang pembangunan.

Keempat, bagi mewujudkan kehidupan yang lebih baik, maka ada penanda aras
(KPI) pembangunan tertentu untuk sesebuah kampung, desa, di luar bandar diadakan.
Contohnya, KPI pertama, penyelenggaraan parit dan saliran oleh JPS empat bulan sekali,
tiga kali setahun untuk semua parit, sungai besar dan kecil. Kedua, memasang lampu
jalan dengan jumlah yang mencukupi untuk semua kampung. Data yang ada dengan TNB
mesti diselaraskan agar pemberian lampu jalan ini diberi dengan adil dan sama banyak.
Ketiga, membersihkan rumput, semak samun oleh JKR untuk semua jalan kampung dan
menurap semula dalam tempoh masa yang tertentu. Jalan pula mesti ada keluasan yang
wajib bagi membolehkan kenderaan berselisih. Banyak jalan kampung, kenderaan tidak
boleh berselisih.

Kelima, untuk mengatasi keciciran sekitar 60 peratus daripada 400,000 lepasan
SPM yang berjumlah sekitar 250 ribu orang anak muda setiap tahun. Maka, pertama
dicadangkan kajian perlu dilakukan oleh Kementerian Pendidikan, EPU dan NGO tertentu
seperti GPMS bagi mendapatkan data yang tepat, kajian mendalam oleh universiti
tempatan di bawah Kementerian Pengajian Tinggi agar formula yang tuntas diperoleh bagi
memastikan isu ini selesai untuk manfaat rakyat dan negara. Kajian mesti dibuat oleh
Kementerian Pembangunan Usahawan dan Koperasi (MEDAC) bagi menyediakan subjek
baharu keusahawanan sebagai satu mata pelajaran teras kepada tingkatan satu hingga
lima dan boleh dilanjutkan ke tingkatan enam.

Perkara keenam dalam ucapan ini ialah Kementerian Kewangan, LHDN dan
Jabatan Kastam, perlu membuat kajian terperinci secara akademik dan profesional
berhubung cukai value-added tax (VAT) atau apa juga sistem percukaian yang boleh
mentransformasikan pendapatan negara agar lebih mantap dan stabil. Saya ingin
bertanya kepada Kementerian Kewangan, di mana mereka ingin mencari subsidi RM8
bilion untuk subsidi minyak pada tahun ini? Minyak naik, maka subsidi juga meningkat.
Tahun depan diberitakan bahawa subsidi minyak ialah RM15 bilion. Di mana kerajaan
ingin mencari subsidi ini? Adakah kita ingin meneruskan subsidi tersasar? Orang yang
lebih banyak kenderaan dapat lebih banyak subsidi, orang kampung yang hanya
bermotosikal dapat sedikit subsidi. Ini subsidi yang terbalik, Tuan Yang di-Pertua.
Sepatutnya orang miskin dapat lebih banyak subsidi, orang kaya sedikit subsidi tetapi
subsidi minyak ini terbalik. Orang kaya banyak kereta, lagi banyak dapat subsidi, orang
miskin sebuah motosikal, sedikit subsidi. Ini subsidi apa ini? Jadi, RM15 bilion akan
dibelanjakan pada tahun depan untuk melaksanakan subsidi tersasar kepada orang kaya
ini. Jadi, apa yang...

Tuan Tony Pua Kiam Wee [Damansara]: Penjelasan.

Datuk Seri Haji Ahmad bin Haji Maslan [Pontian]: ...patut dicadangkan ialah
subsidi itu dibuat secara bersasar.

Tuan Tony Pua Kiam Wee [Damansara]: Penjelasan.

Datuk Seri Haji Ahmad bin Haji Maslan [Pontian]: Jangan tersasar subsidi itu,
hendaklah bersasar.

Tuan Tony Pua Kiam Wee [Damansara]: Damansara.
Beberapa Ahli: [Bangun]

Datuk Seri Haji Anmad bin Haji Maslan [Pontian]: Saya cuma ada enam minit
lagi. Kalau saya ada 60 minit, tentu semua sekali boleh bangun dan bertanya kepada
saya.

Tuan Tony Pua Kiam Wee [Damansara]: 10 saat sahaja, Yang Berhormat
Pontian.
