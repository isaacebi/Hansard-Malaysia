DR.2.11.2021 47

pemberian lesen secara eksklusif kepada sektor wakaf yang saya ingin sebutkan di sini,
dengan izin, iaitu Bank Wakaf Nasional.

Secara ringkas, Bank Wakaf Digital boleh mendapatkan akses kepada harta
sebagai sumber modal dan deposit bagi tujuan pelaburan, menggembleng kapasiti
kewangan dan memanfaatkan faedah tanpa menjejaskan hak serta pemilikan setiap ahli.
Inisiatif ini mampu menjadi tarikan utama kepada umat Islam terutamanya di Malaysia dan
juga di dunia.

Strategi seperti ini dapat memastikan bumiputera berada di barisan hadapan
dalam aktiviti transformasi perkhidmatan dan teknologi kewangan untuk memberi
perkhidmatan kepada golongan yang disebutkan unserved, underserved dan unbanked
yang majoritinya adalah Bumiputera. Sehubungan ini, komitmen kerajaan untuk
memperkasakan wakaf dengan menyalurkan dana permulaan sebanyak RM10 juta
bolehlah diselaraskan melalui inisiatif Bank Wakaf Digital ini.

Selain daripada itu, Bank Wakaf Digital juga berpotensi digunakan sebagai
saluran bantuan kerajaan untuk mengagihkan bantuan secara langsung iaitu bantuan
tunai sebanyak RM8.2 bilion melalui platform pendigitalan selain dari RM300 juta yang
disebutkan melalui e-wallet yang diumumkan di dalam Bajet 2022.

Sebagai contoh, bantuan sebanyak RM100 disalurkan kepada Cik Senah ke
dalam akaun Bank Wakaf Digital dan melalui kerjasama strategik di antara Bank Wakaf
Digital bersama, contoh, Pak Wan Grocer, Cik Senah boleh mendapat dan menikmati
diskaun sebanyak 20 peratus untuk pembelian barangan asas melalui penggunaan kad
debit Bank Wakaf Digital. Ini bermakna buying power atau purchasing power ataupun
kuasa membeli Cik Senah secara tidak langsung meningkat daripada RM100 kepada
RM120. Dana lebihan yang tidak terpakai juga boleh digunakan untuk pembangunan
hartanah dan juga untuk simpanan masa depan.

01440

Tuan Yang di-Pertua, selanjutnya saya ingin menyentuh secara ringkas mengenai
peluang-peluang ekonomi dalam projek-projek mega seperti pembangunan infrastruktur
dan rangkaian 5G yang telah dibahaskan ataupun telah dicadangkan oleh pihak
pembangkang. Cuma saya ingin menambah dengan izin, sekiranya projek yang
melibatkan high-speed broadband boleh melibatkan bumiputera sebanyak 80 peratus
dalam pembangunan RM11 bilion yang diperuntukkan lalu iaitu 4G dan high-speed
broadband, tidak salah untuk saya mencadangkan agar projek 5G di bawah DNB
diagihkan secara terbuka sekurang-kurangnya 60 peratus mengikut kepakaran
bumiputera yang sedia ada.

Saya yakin dengan pengalaman usahawan bumiputera yang lalu dan dapatan
teknologi yang terbaru, Malaysia akan mampu membantu di dalam pemulihan ekonomi
negara. Saya rasa agak terkilan Tuan Yang di-Pertua, apabila kerajaan mengambil
keputusan meminjam untuk membangunkan projek 5G dan ini sekali gus memberi
kekangan di dalam penglibatan anak-anak tempatan. Adalah baik sekiranya kerajaan
boleh lagi intervene untuk menggunakan kaedah crowdfunding yang modelnya boleh
digunakan seperti Amanah Saham Nasional Berhad yang secara tidak langsung
penglibatan ekuiti bumiputera boleh direkodkan.

Untuk makluman Ahli-ahli Dewan, kalau kita lihat pengalaman yang kita telah lalui,
projek-projek seperti ECRL. Penglibatan anak tempatan hari ini tidak melebihi tiga peratus.
Jadinya kalau kita hendak menggunakan kaedah seperti yang saya sebutkan, maka
business as usual tidak menguntungkan kepada masyarakat tempatan terutamanya
bumiputera.

Untuk makluman Tuan Yang di-Pertua dan Ahli Yang Berhormat, beberapa kali
kita mendengar di Dewan yang mulia ini mengenai isu high-speed rail. Saya ingin
mencadangkan supaya kerajaan melihat semula beberapa rancangan awal oleh pihak
tertentu untuk membangunkan projek yang sama yang saya rasa boleh memberikan
impak yang lebih positif kepada ekonomi negara terutamanya penglibatan bumiputera di
dalam industri rail. Sebagai contoh dari pendapatan saya, ada cadangan untuk
mengadakan rail berkembar elektrik dari KLIA ke Port Dickson, Kuala linggi yang bakal
