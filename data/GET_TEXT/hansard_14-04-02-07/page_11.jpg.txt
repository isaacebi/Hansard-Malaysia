DR.2.11.2021 1

MALAYSIA
DEWAN RAKYAT
PARLIMEN KEEMPAT BELAS
PENGGAL KEEMPAT
MESYUARAT KEDUA
Selasa, 2 November 2021
Mesyuarat dimulakan pada pukul 10.00 pagi
DOA

[Timbalan Yang di-Pertua (Dato’ Mohd Rashid Hasnon)
mempengerusikan Mesyuarat]

JAWAPAN-JAWAPAN MENTERI BAGI PERTANYAAN-PERTANYAAN

1. Tuan Steven Choong Shiau Yoon [Tebrau] minta Menteri Dalam Negeri
menyatakan sektor mana yang dibenar menerima kemasukan pekerja asing baharu,
berapa pekerja asing yang akan diluluskan bagi setiap sektor dan berapa lama
kelonggaran ini akan berlangsung.

Menteri Dalam Negeri [Dato’ Seri Hamzah bin Zainudin]: Terima kasih Tuan
Yang di-Pertua, terima kasih kepada sahabat saya Ahli Yang Berhormat Parlimen Tebrau
dalam soalan yang dikemukakan pada pagi ini.

Tuan Yang di-Pertua, Kementerian Dalam Negeri (KDN) mengambil maklum
bahawa soalan Ahli Yang Berhormat merujuk kepada kenyataan media yang saya buat
secara bersama iaitu antara saya dan juga Yang Berhormat Datuk Seri M. Saravanan,
Menteri Sumber Manusia mengenai prosedur operasi standard kemasukan pekerja asing
bagi semua sektor yang dibenarkan iaitu selepas mesyuarat jawatankuasa bersama antara
kedua-dua kementerian mengenai pengurusan pekerja asing yang kita adakan pada 26
Oktober 2021.

Sebagaimana yang dimaklumi, Jawatankuasa Khas Pengurusan Pandemik
COVID-19 yang dipengerusikan oleh Yang Amat Berhormat Perdana Menteri yang
bersidang pada 22 Oktober 2021 telah bersetuju dengan cadangan SOP kemasukan
pekerja asing ke Malaysia bagi semua sektor yang dibenarkan dengan sektor perladangan
menjadi sektor pertama yang dibenarkan untuk menerima kemasukan pekerja asing
baharu.

Dalam hal ini, kerajaan telah bersetuju untuk membenarkan kemasukan seramai
32,000 orang pekerja asing secara pengecualian khas bagi memenuhi keperluan tenaga
kerja untuk sektor perladangan khususnya kelapa sawit. SOP yang sama akan
dikuatkuasakan kepada semua sektor yang ditetapkan dan diluluskan secara case,
mengikut case-by-case oleh mesyuarat jawatankuasa bersama antara Menteri Dalam
Negeri dan Menteri Sumber Manusia baru-baru ini. Sementara itu kerajaan masih lagi
meneliti jumlah pekerja asing yang akan diluluskan bagi setiap sektor yang dibenarkan.

Kementerian dan agensi kerajaan yang berkaitan sedang melaksanakan analisis
yang terperinci mengenai perkara ini bagi memastikan kerajaan mempunyai hala tuju
strategi dalam mencapai keseimbangan antara ekonomi dan kesihatan ketika negara
masih berusaha memerangi COVID-19. Terima kasih Tuan Yang di-Pertua.

Tuan Steven Choong Shiau Yoon [Tebrau]: Terima kasih atas jawapan
daripada Menteri Dalam Negeri. Memandangkan ada ramai pendatang asing tanpa izin
(PATI) yang berada di Malaysia, macam mana kita boleh selesaikan isu ini kerana jawapan
