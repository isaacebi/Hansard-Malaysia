DR.2.11.2021 65

Oleh sebab itu, terdapat keperluan untuk meningkatkan kualiti perkhidmatan
awam secara keseluruhan supaya perkhidmatan awam kita menjadi lebih cekap dan
responsive dalam menyampaikan perkhidmatan dalam dunia semakin dinamik.

01610

Antara faktor yang mengekalkan kecekapan perkhidmatan yang tinggi di
Singapura ialah pengurusan sumber manusia perkhidmatan awam. Bagi memantapkan
kecekapan pengurusan sumber manusia, bahagian perkhidmatan awam Singapura yang
menguruskan keseluruhan sumber manusia perkhidmatan awam di negara tersebut telah
memberi lebih kuasa kepada kementerian untuk pengambilan dan pengurusan kenaikan
pangkat pegawai.

Sejak tahun 1995 di Malaysia semua pengurusan sumber manusia perkhidmatan
awam adalah diuruskan di pusat oleh Jabatan Perkhidmatan Awam (JPA), termasuk
pengurusan kenaikan pangkat pegawai dan penetapan ketua jabatan. Kekosongan
jawatan kementerian adalah diisi melalui penempatan yang dibuat oleh JPA dan bukannya
pengambilan oleh kementerian.

Keadaan perlu ditambah baik lagi bagi memastikan the right person for the right
job, dengan izin. Kementerian dan agensi lebih arif dan tahu skill dan kepakaran pegawai
yang dikehendaki untuk mengisi sesuatu kekosongan di kementerian masing-masing.
Oleh itu, terdapat keperluan untuk meningkatkan kualiti perkhidmatan awam dan proses
pengambilan jawatan secara berpusat ini perlu direformasikan. Pengambilan jawatan
secara berpusat ini mungkin bersesuaian dengan perjawatan pentadbiran awam peringkat
awal (entry level) tetapi amat tidak berkesan untuk jawatan-jawatan teknikal seperti doktor,
jurutera, pakar ekonomi dan sebagainya.

Sampai masa lah kementerian harus diberi kuasa untuk mengendalikan urusan
sumber manusia masing-masing, terutamanya kementerian yang bersifat teknikal, agar
kementerian-kementerian bertanggungjawab penuh atas keberkesanan kementerian
mereka.

Tuan Yang di-Pertua, satu lagi isu yang sangat dekat dengan hati saya ialah anak
warganegara tanpa kewarganegaraan. Terdapat ramai anak kepada warganegara
Malaysia yang tidak dapat kewarganegaraan atas pelbagai sebab. Ada yang ibu mereka
merupakan warga asing dan ibu bapa mereka belum mendaftarkan perkahwinan apabila
mereka dilahirkan. Ada yang ibu mereka ialah warganegara Malaysia tetapi mereka
dilahirkan di luar negara. Kanak-kanak ini dikategorikan sebagai stateless children,
dengan izin.

Saya faham ada kes yang berkaitan dengan isu ini sedang dibicara di mahkamah.
Namun, sementara menunggu keputusan mahkamah, saya ingin cadangkan kepada
pihak kerajaan supaya memberi layanan yang berperikemanusiaan kepada kanak-kanak
ini. Walaupun salah seorang daripada ibu bapa mereka ialah warganegara Malaysia tetapi
kanak-kanak tanpa kewarganegaraan ini terpaksa menanggung kos kesihatan yang tinggi
di hospital awam kerana mereka dianggap warga asing. Tanggungan kos yang tinggi ini
memberi impak besar kepada keluarga mereka, terutama keluarga yang mempunyai anak
istimewa (OKU) yang memerlukan rawatan jangka panjang.

Timbalan Yang di-Pertua [Dato' Mohd Rashid Hasnon]: Masa sudah habis.

Tuan Chang Lih Kang [Tanjong Malim]: Ya, sikit lagi. Saya akan rumuskan.
Kos yang tinggi juga menghindari kanak-kanak ini daripada mendapat perkhidmatan
kesihatan awam penting seperti Program Imunisasi Kebajikan OKU dan lain-lain. Maka,
saya mendesak kerajaan supaya membenarkan semua kanak-kanak di bawah umur 18
tahun, dengan salah seorang daripada ibu bapa mereka ialah warganegara, untuk
mendapatkan akses kesihatan awam dengan bayaran yang sama dengan warganegara
yang lain.

Program-program inisiatif KKM di peringkat sekolah seperti pemeriksaan
kesihatan ataupun pemeriksaan pergigian berkala harus melibatkan kanak-kanak ini juga
dan supaya mereka tidak berasa tersisih apabila program-program tersebut dijalankan.
