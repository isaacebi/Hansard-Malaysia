DR.2.11.2021 73

habuan seperti yang dilakukan oleh Yang Berhormat Pagoh dahulu perlu dihentikan.
Peruntukan biarlah disalurkan kepada wakil rakyat, tidak kiralah parti mana. Salur kepada
jabatan kerajaan untuk pelaksanaan mengikut garis panduan kerajaan, barulah lebih
telus.

Saya tengok sekarang ada trend untuk tubuhkan yayasan. Saya tidak faham
kenapa perlu tubuhkan yayasan. Jika prosedur tertentu dalam kerajaan menghalang
daripada memberi bantuan terus kepada golongan rentan, maka kita ubah prosedur itu.
Bukan tubuhkan lebih banyak yayasan. Saya khuatir yayasan-yayasan ini kemudiannya
dijadikan sebagai saluran untuk mengalihkan dana kerajaan kepada kepentingan politik,
peribadi dan kroni.

Saya hendak tanya di sini dan hendak minta Yang Berhormat Menteri Kewangan
senaraikan yayasan-yayasan kerajaan, fungsinya, nama pengerusi dan belanjawan yang
telah diperuntukkan untuk yayasan-yayasan ini. Jangan kita ulangi skandal 1MDB oleh
Yang Berhormat Pekan.

Sehingga hari ini, rakyat masih lagi tercungap-cungap bayar hutang 1MDB. Tahun
hadapan, saya tengok laporan, kita kena bayar hutang sebanyak RM14.5 bilion. Tahun
kemudiannya tahun 2023, kita kena bayar sebanyak RM12.46 bilion. Selepas bayar yang
itu, kita ada lagi hutang berbaki sebanyak RM5 bilion kena bayar. Saya minta Yang
Berhormat Pekan masukkan benda ini dalam status Facebook beliau.

Kerajaan Keluarga Malaysia perlu jujur. Apabila kita lihat Laporan Tinjauan Fiskal
dan Anggaran Hasil Kerajaan Persekutuan, saya nampak kerajaan telah mengumumkan
dividen PETRONAS, hendak ambil dividen Petronas sebanyak RM18 bilion pada tahun
2021. Akan tetapi, senyap-senyap dia bukan ambil RM18 bilion, dia ambil RM25 bilion.
Dia umum hendak ambil RM1 bilion daripada Khazanah, tetapi akhirnya, senyap-senyap
dia ambil RM2 bilion. Bank Negara Malaysia pula, dia tidak umum, tetapi akhirnya,
senyap-senyap dia ambil RM4 bilion.

Keluarga Malaysia apakah ini? Ayah kata kepada emak, hendak pakai wang
simpanan keluarga sebanyak RM10,000 hendak buat modal pusingan business. Emak
sudah setuju. Akan tetapi akhirnya, senyap-senyap ayah pergi ambil bukan RM10,000
tetapi RM20,000. Entah hendak pakai di mana, hendak pakai pada siapa, silap hari bulan,
dia buka lagi dapur baharu. Mengapakah perkara ini boleh berlaku? Yang Berhormat
Menteri Kewangan kena jawab.

Dalam tempoh dua tahun ini, Tuan Yang di-Pertua, ramai warganegara Malaysia
dan juga warganegara lain yang mempunyai keluarga terdekat di Malaysia tidak dapat
pulang ke negara kerana sekatan perjalanan merentas sempadan negara. Tragisnya ialah
anak-anak yang tinggal di luar negara tidak sempat pulang untuk menatap wajah ibu bapa
mereka yang sedang tenat untuk kali yang terakhir sehinggalah ibu bapa mereka itu
meninggal dunia buat selama-lamanya.

Saya tidak salahkan Jabatan Imigresen Malaysia. Mereka ikut prosedur hendak
menjaga keselamatan kita semua. Saya dimaklumkan bahawa keperluan memohon
MyTravelPass untuk warganegara Malaysia memasuki semula ke negara ini sudah
dimansuhkan.

Namun, saya ingin menyarankan kepada kerajaan agar mempermudah dan
mempercepat permohonan kepada mereka yang bukan warganegara Malaysia untuk
pulang melawat keluarga terdekat seperti ibu, bapa, isteri, suami ataupun saudara-mara
dalam keluarga terdekat itu yang mungkin sedang sakit tenat ataupun untuk menghadiri
upacara-upacara penting terutamanya pengebumian ahli keluarga mereka.

Ketika orang tengah bersedih dan berkabung, mereka terpaksa lagi menghadapi
kerenah birokrasi yang lama dan sentiasa berubah-ubah. Sudah jatuh, ditimpa tangga.
Sudah pahit, bercampur sedih. Saya rasa, this is the least that the government can do for
them, dengan izin. Permudah dan percepatkan proses permohonan.

Akhir sekali, saya masukkan ini dalam perenggan terakhir saya, penutup saya,
sebab saya tidak hendak orang kata kita memberikan fokus kepada nama ataupun label
ya, seperti dalam isu Timah itu. Saya tidak faham kenapa kerajaan Keluarga Malaysia ini
