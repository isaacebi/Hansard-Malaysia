24 DR.2.11.2021

Timbalan Yang di-Pertua [Dato' Mohd Rashid Hasnon]: Terima kasih.
Pertanyaan jawab lisan seterusnya saya ingin menjemput Yang Berhormat Dato’ Dr.
Xavier Jayakumar, Kuala Langat.

9. Dato’ Dr. Xavier Jayakumar a/l Arulanandram [Kuala Langat] minta Menteri
Komunikasi dan Multimedia menyatakan, analisis impak terhadap pelaksanaan peralihan
teknologi 5G pada keseluruhannya. Ini termasuk kos pada pengguna, impak terhadap
kesihatan dan sosial, emosi daripada segi penerimaan peralihan teknologi 5G dalam
kehidupan harian, dan pendidikan serta kawalan yang disyorkan.

Timbalan Menteri Komunikasi dan Multimedia [Datuk Zahidi bin Zainul
Abidin]: Terima kasih Tuan Yang di-Pertua, terima kasih Yang Berhormat.

Untuk makluman Ahli Yang Berhormat, perjalanan teknologi 5G di Malaysia
bermula apabila Malaysia telah berjaya mendemonstrasikan 71 kegunaan 5G melalui
projek demonstrasi 5G yang dijalankan di 50 buah tapak pada Oktober lepas iaitu
merentasi tujuh buah negeri iaitu Kedah, Pahang, Perak, Pulau Pinang, Selangor,
Terengganu dan Wilayah Persekutuan. Ini kita buat demonstrasi.

Teknologi 5G disasarkan untuk memberi impak positif kepada kategori industri
yang berkenaan dengan pelbagai aspek kehidupan termasuk sektor kehidupan sosial
seperti kesihatan dan pendidikan.

Sehubungan itu, projek demonstrasi ini telah memberi tumpuan kepada sembilan
sektor industri iaitu bandar pintar, hiburan, minyak, gas, pelancongan, pembuatan,
pemprosesan, pendidikan, pengangkutan pintar, penjagaan kesihatan digital dan
pertanian melalui sokongan dan komitmen daripada penggiat industri telekomunikasi dan
multimedia dengan sumbangan pelaburan bernilai RM131 juta.

Projek demonstrasi 5G ini adalah bagi membolehkan rangkaian liputan 5G yang
menyeluruh dan berimpak tinggi dapat dirancang. Ini selaras dengan kebolehupayaan
teknologi 5G yang telah tertumpu kepada penggunaan sektor perusahaan, industri dan
juga berbanding dengan penggunaan biasa.

DNB selaku pengendali perkhidmatan borong 5G dikawal selia oleh Suruhanjaya
Komunikasi dan Multimedia Malaysia. Antara pihak SKMM yang mengenakan syarat
melarang DNB daripada terlibat dalam aktiviti runcit bagi memastikan kos berkaitan
borong yang ditawarkan oleh DNB berada pada tahap munasabah, SKMM telah
menetapkan beberapa syarat dan lesen berhubung tanggungjawab DNB berkaitan
dengan kos capaian.

Selain itu, Akta Komunikasi dan Multimedia 1998 memberi kuasa kepada SKMM
untuk menetapkan harga borong secara mandatori melalui Mandatory Standard on
Access Pricing sekiranya campur tangan MCMC melalui pendekatan ini diperlukan bagi
memastikan harga perkhidmatan yang berpatutan dapat diberikan kepada pengguna
untuk perkhidmatan 5G. Terima kasih.

Timbalan Yang di-Pertua [Dato' Mohd Rashid Hasnon]: Soalan tambahan
pertama, sila Yang Berhormat Kuala Langat.

Dato’ Dr. Xavier Jayakumar a/I Arulanandram [Kuala Langat]: Terima kasih
Yang Berhormat Menteri. Sekarang ada banyak perbincangan di luar antara teknologi 5G
itu yang dikendalikan oleh Kementerian Komunikasi dan Multimedia. Apakah hubungan
kementerian dengan Digital Nasional Berhad yang akan keluarkan infrastruktur untuk 5G
di dalam beberapa bulan ini? Apakah impaknya kepada keseluruhan sistem komunikasi
kita di dalam Malaysia?

Timbalan Yang di-Pertua [Dato' Mohd Rashid Hasnon]: Sila Timbalan Menteri,
satu minit.

Datuk Zahidi bin Zainul Abidin: Terima kasih Yang Berhormat. Untuk
pengetahuan Yang Berhormat, kita sedar bahawa dalam Twitter, Facebook dan
sebagainya, banyak berbincang tentang DNB ini. Jadi saya beri penerangan jelas
berkenaan dengan proses projek DNB ini- Digital Nasional Berhad.
