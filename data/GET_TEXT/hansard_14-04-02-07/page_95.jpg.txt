DR.2.11.2021 85

5.35 ptg.

Dr. Kelvin Yii Lee Wuen [Bandar Kuching]: Okey, terima kasih Tuan Yang di-
Pertua kerana memberikan peluang kepada saya untuk mengambil bahagian dalam
perbahasan belanjawan ini yang dibentangkan oleh Yang Berhormat Menteri Kewangan
pada Jumaat lepas. Sebelum saya memulakan perbahasan saya, saya ingin mengambil
peluang ini untuk mengucapkan setinggi-tinggi terima kasih kepada semua pegawai
kerajaan, pekerja-pekerja kesihatan, semua frontliners yang bekerja keras dan komited
untuk menjaga dan memberikan perkhidmatan yang sebaik-baiknya setiap hari walaupun
pada hari minggu untuk selesaikan masalah yang kita hadapi setiap hari. Setinggi-tinggi
terima kasih saya ucapkan kepada mereka.

Tuan Yang di-Pertua, ini merupakan satu belanjawan yang sangat penting bukan
sahaja kerana ia dibentangkan pada ketika negara kita sedang beralih daripada pandemik
ke endemik COVID-19, tetapi juga ia satu belanjawan pertama yang di bawah kerajaan
Perdana Menteri, Yang Amat Berhormat Bera yang dikatakan menekankan konsep
Keluarga Malaysia yang sepatutnya melambangkan inklusiviti dan kesaksamaan antara
semua rakyat tidak kira kaum, agama, latar belakang dan juga kesaksamaan wilayah-
wilayah di seluruh negara.

Namun, kalau kita betul-betul meneliti belanjawan ini, kita kena bertanya adakah
konsep Keluarga Malaysia ini betul-betul dinamakan secara saksama dengan izin,
equitable dari segi peruntukan dan bantuan yang diberikan untuk semua ada. Ini sama
ada Encik Ali dari Kelantan, Encik Chong dari Selangor, Cik Anita Kaur dari Johor,
Johnson Anak George Michael di Sarawak ataupun George Wagimbang dari Sabah.

Dalam belanjawan ini, memang kita tahu agenda pemerkasaan bumiputera
diberikan keutamaan dalam usaha untuk merapatkan jurang kekayaan antara kaum di
negara ini. Ini kami tidak tentang. Akan tetapi, implementasinya mesti betul untuk
memastikan ia tidak disalahgunakan untuk memperkayakan segelintir golongan elit
sahaja.

Namun secara asasnya, isu kesejahteraan semua rakyat secara keseluruhannya
haruslah diberikan keutamaan dalam belanjawan ini. Contohnya, isu kemiskinan haruslah
dilihat bukan dari secara holistik. Tidak dari segi kanta kaum dan etnik. Masalah
kemiskinan wujud di antara semua kaum. Kaum India, Melayu, Cina, Orang Asli, Kadazan
mahupun Iban.

Punca sebenarnya masalah kemiskinan adalah disebabkan wujudnya golongan
yang berkuasa. Rasuah, menindas dan tidak ambil peduli terhadap golongan yang
tertindas. Masalah kemiskinan sekarang memang kian meningkat disebabkan pandemik
COVID-19 ini. Semakin banyak daripada golongan M40 jatuh ke B40. Seluruh rakyat
Malaysia akan terjejas tidak kira kaum mahupun latar belakang.

Oleh itu, kita tidak memperjuangkan satu etnik atau kaum, tetapi salah satu ajaran
daripada pandemik ini adalah kesusahan dan tragedi boleh melanda sesiapapun dan
kepentingan semua rakyat, semua Keluarga Malaysia haruslah dibela terutamanya dalam
meningkatkan keupayaan kewangan rakyat pada waktu yang sukar ini mendepani
cabaran pandemik COVID-19. Inilah yang penting. Bukan isu nama Timah, Timah, Timah.

Selain itu Tuan Yang di-Pertua, kita haruslah lihat dari segi kesaksamaan
pembangunan untuk wilayah terutama di Sabah dan Sarawak. Daripada peruntukan
pembangunan, Sabah menerima sebanyak RM5.2 bilion, manakala Sarawak sebanyak
RM4.6 bilion. Saya hendak tanya, Sarawak ini 120,450 kilometer persegi lebih besar dari
Sabah. Akan tetapi, dana pembangunan Sabah lebih tinggi. Bukan saya kata kita
kurangkan peruntukan ke Sabah. Mereka perlukan lebih banyak peruntukan.

Akan tetapi, saya percaya Sarawak kalau berdasarkan saiz demografinya, satu
peruntukan yang jauh lebih besar haruslah diberikan kepada kami. Sebanyak RM4.6 bilion
hanya enam peratus daripada jumlah peruntukan pembangunan. Walaupun saya tahu
secara asasnya ada peningkatan RM0.1 bilion, tetapi with due respect dengan izin, it may
be an increase, but it is not an adequate budget.
