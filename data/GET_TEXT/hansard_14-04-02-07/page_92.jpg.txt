82 DR.2.11.2021

bilion bagi belanja mengurus, RM75.6 bilion untuk belanja pembangunan dan RM23 bilion
di bawah Kumpulan Wang COVID-19.

Sejumlah RM2 bilion turut disediakan sebagai simpanan luar jangka. Sungguhpun
ini merupakan bajet mengembang, defisit fiskal 2022 diunjur berkurang kepada enam
peratus daripada KDNK berbanding 6.5 peratus pada 2021. Inisiatif pertama, bantuan
tunai langsung dan kebajikan. Pada tahun hadapan, inisiatif bantuan tunai langsung akan
ditambah baik. Kerajaan akan memperkenalkan Bantuan Keluarga Malaysia (BKM)
dengan beberapa pembaharuan supaya kumpulan yang benar-benar terkesan diberi lebih
tumpuan.

Jutaan terima kasih saya ucapkan kepada pihak kerajaan kerana mampu
menyediakan bantuan seumpama ini. Walau bagaimanapun, saya mohon pihak kerajaan
merealisasikan keberkesanan dan cara penyampaian bantuan seumpama ini kepada
semua rakyat dengan mengkaji keperluan suatu tempat berlandaskan kekangan populasi,
lokaliti dan demografi.

Untuk makluman, di kawasan Parlimen Lubok Antu, untuk mengisi permohonan
mySalam, kronologinya rakyat di Lubok Antu terpaksa pergi ke bandar Sri Aman, ini amat
menyukarkan rakyat di kawasan saya. Bayangkan kos, jarak dan masa yang terpaksa
ditanggung dan ditempuhi. Kenapa tidak diwujudkan pusat pengumpulan maklumat
tersebut di kawasan Lubok Antu? “Berat mata memandang, berat lagi bahu memikul’.

Oleh itu, saya mohon wujudkan lah pusat tersebut di setiap kawasan Parlimen.
Inisiatif kedua, pendidikan berkualiti untuk semua. Tuan Yang di-Pertua, persekitaran
pembelajaran adalah merujuk kepada ruang yang diperuntukkan untuk pembelajaran
sama ada bilik darjah, makmal sains, kawasan lapang ataupun pejabat. la merupakan
tempat di mana pembelajaran itu berlaku sama ada dalam konteks sosial, psikologi,
mahupun pedagogi yang seterusnya mempengaruhi pencapaian dan sikap pelajar. la juga
merangkumi keadaan yang berkaitan reka bentuk, susun atur atau susunan dan keadaan
sekeliling sesuatu infrastruktur.

Oleh itu, persekitaran pembelajaran seharusnya diurus dengan baik agar
membolehkan pelajar menetap matlamat peribadi, aktif mengumpul dan mengurus
maklumat yang diperlukan, mengawal dan menilai pembelajaran kendiri dan seterusnya
berkemampuan memberi maklum balas pengalaman peribadi dalam _pelbagai
persekitaran, konteks sosial, pengajaran dan pembelajaran.

Persekitaran yang tidak kondusif pula akan mengganggu proses pengajaran dan
pembelajaran di bilik darjah. Persekitaran kondusif memberi gambaran yang luas meliputi
aspek makro dan mikro dalam sistem pengajaran dan pembelajaran. Oleh itu, saya mohon
pihak kerajaan menyegerakan proses baik pulih dan naik taraf sekolah daif di kawasan
Lubok Antu dan Sarawak khasnya.

Tuan Yang di-Pertua, perbelanjaan kerajaan merupakan elemen penting bagi
sesebuah negara bagi membolehkan suatu perancangan negara dilaksanakan.
Peruntukan belanjawan melalui bajet tahunan yang dibentangkan mempunyai strategi
yang tersendiri bagi memastikan kekayaan negara terus berkembang dan dapat dinikmati
seluruh rakyat di samping meningkatkan pertumbuhan dan pembangunan negara secara
keseluruhannya.

Mohamad Zain Salleh menyatakan, di Malaysia misalnya perbelanjaan kerajaan
ini telah menyumbang ke arah perkembangan kapasiti pengeluaran ekonomi,
terutamanya melalui pembangunan sumber manusia, kemajuan teknologi, penyediaan
infrastruktur dan penyelidikan serta pembangunan (R&D).

Kerajaan seharusnya memberi tumpuan kepada projek yang boleh menyokong
strategi pertumbuhan yang diterajui oleh sektor swasta, terutama dalam meningkatkan
kemudahan infrastruktur bagi memenuhi keperluan ekonomi moden dan masyarakat luar
bandar, khasnya di kawasan Parlimen Lubok Antu berlandaskan keadaan populasi, lokaliti
dan demografi.

Semua dasar, strategi dan program yang dilaksanakan kerajaan melalui
perbelanjaan yang pada asasnya bertujuan meningkatkan kesejahteraan rakyat yang
