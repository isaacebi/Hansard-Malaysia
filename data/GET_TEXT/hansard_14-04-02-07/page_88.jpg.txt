78 DR.2.11.2021

kerajaan menambah baik beberapa pindaan undang-undang sedia ada yang merupakan
sebahagian daripada pelan kerajaan untuk memperkasakan undang-undang syariah di
Malaysia, khususnya di Wilayah Persekutuan.

Pelbagai isu dibangkitkan banyak pihak sama ada yang menyokong atau yang
membantah cadangan pindaan kepada akta tersebut melalui rang undang-undang
persendirian. Saya mengambil pendirian menyokong cadangan itu kerana ia adalah satu
usaha yang akan memberikan lebih banyak kuasa kepada Dewan Undangan Negeri bagi
hukuman kesalahan jenayah syariah. Tuan Yang di-Pertua, saya mohon menyokong.
Sekian, terima kasih.

Tuan Yang di-Pertua: Terima kasih, Yang Berhormat Sik. Yang Berhormat
Kuantan, silakan.

5.04 ptg.

Puan Fuziah binti Salleh [Kuantan]: Terima kasih, Tuan Yang di-Pertua. Saya
turut sama membahas Bajet 2022 bertemakan “Keluarga Malaysia, Makmur Sejahtera’”.
Tuan Yang di-Pertua, saya meneliti bajet ini dan pada mulanya saya agak teruja kerana
lihat banyak yang dibentangkan itu melibatkan wanita. Akan tetapi selepas saya teliti
secara dekat, saya dapati bahawa banyak yang diunjurkan itu atau pun ditawarkan kepada
golongan wanita itu adalah terpancar-pancar dan tidak berpandukan data, kajian dan juga
granular data. Oleh sebab itu kita dapati bahawa tidak ada satu solusi jangka masa
panjang berkenaan dengan permasalahan yang dihadapi oleh wanita pasca COVID-19.

Kita tahu sewaktu pandemik COVID-19 ini, golongan wanita merupakan golongan
yang paling terkesan di dalam keadaan pandemik ini, sama ada daripada isu keganasan,
dari isu ekonomi, daripada isu hilang pekerjaan, daripada isu ketua isi keluarga wanita,
kita dapati bahawa wanita lah yang paling terkesan. Akan tetapi, bajet ini tidak membawa
satu penyelesaian jangka panjang. Saya beri contoh ya, berkenaan dengan ibu tunggal
dan bapa tunggal, kita dapati bahawa bajet ini memperuntukkan 9.6 juta orang penerima,
memperuntukkan RM8.2 bilion, ya.

Kita lihat, alhamdulillah, kalau seorang ibu tunggal itu mempunyai pendapatan
kurang daripada RM2,500, anak lebih daripada tiga orang, beliau layak untuk mendapat
RM2,500 dari segi peruntukan yang diperuntukkan tetapi ini hanyalah RM208 sebulan.
Apa dia rancangan masa panjang untuk keluarkan mereka daripada kemiskinan? Bukan
setakat mendapat ikan setiap bulan tetapi bagaimana memberi kail kepada mereka dan
mengajar mereka untuk memancing ikan dan akhirnya keluar daripada paras garis
kemiskinan. Ini tidak jelas ya, di dalam apa yang dibentangkan dalam bajet.

Saya juga lihat bahawa dikenal pasti 0.5 orang juta penerima ya, 0.5 juta orang
penerima iaitu 0.05 peratus merupakan ibu tunggal atau pun bapa tunggal. Saya ingin
bertanya kepada pihak kementerian, di manakan pangkalan data tersebut? Adakah ia
hanya berpandukan kepada eKasih atau pun bagaimana data itu dikumpulkan?

Ini kerana pengalaman saya di dalam kawasan saya, Tuan Yang di-Pertua,
hendak dapat maklumat berkenaan dengan ibu tunggal ini, pergi kepada eKasih, pergi ke
pusat zakat, pergi ke JKM, pergi ke sekolah, pergi ke KRT, hendak dapatkan data
berkenaan dengan ibu tunggal. Saya hendak tanya kementerian sama ada mereka ada
satu pangkalan data untuk memastikan bahawa semua ibu tunggal dan bapa tunggal
dalam kategori B40 ini, mendapat akses yang sama rata, yang adil supaya tidak ada yang
ketinggalan.

Tuan Yang di-Pertua, dalam sesi libat urus bersama dengan Kementerian
Kewangan dan Yang Berhormat Menteri Kewangan, saya ada membawa cadangan
berkenaan dengan gender responsive budget oleh sebab gender responsive budget ini
adalah satu alat yang wajib sekiranya kita serius hendak mencapai kepada matlamat
kesaksamaan gender pada RMKe-12 dan seterusnya kepada mencapai Matlamat
Pembangunan Mampan 2030. Dalam bajet kita, matlamat lima dalam SDG merupakan
matlamat paling corot daripada segi pembahagian bajet. Hanya RMz2.7_ bilion
diperuntukkan daripada RM309.1 bilion iaitu 0.89 peratus daripada keseluruhan
peruntukan Bajet 2022.
