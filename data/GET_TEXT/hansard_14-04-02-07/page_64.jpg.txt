54 DR.2.11.2021

pemindahan. Jadi, saya harap libatkan sama dengan Ahli-ahli Parlimen dan bersama
NADMA dan pejabat daerah untuk kita pastikan agihan-agihan wang tersebut diberikan
kepada mereka yang benar-benar memerlukan.

Sekali lagi saya ucapkan terima kasih kepada Tuan Yang di-Pertua. Terima kasih
kepada Kementerian Kewangan dan sekali lagi saya ucapkan syabas dan tahniah kepada
Yang Amat Berhormat Perdana Menteri. Teruskan usaha ini, jangan risau.

Akhir sekali Tuan Yang di-Pertua, ini kalau saya tak cakap, tak boleh. Saya nak
ucapkan syabas dan tahniah. [Menunjukkan senaskah dokumen] Kita pernah ada dua kali
Perdana Menteri dari negeri Kedah, dua kali Perdana Menteri dan kita pernah ada
anaknya jadi Menteri Besar tapi tak dapat laksanakan Kedah Rubber City ini. Punya lama
kami tunggu.

Saya nak ucapkan setinggi-tinggi penghargaan tahniah kepada Yang Amat
Berhormat Perdana Menteri Bera, Yang Amat Berhormat Menteri Besar Kedah sekarang,
Dato' Seri Haji Muhammad Sanusi bin Md Nor, tahniah saya nak ucapkan kepada Yang
Berhormat Padang Terap. Semalam mereka telah berjaya membawa balik RM5 bilion
pelaburan baharu dan memberi pulangan 1,600 anak-anak negeri Kedah dapat pekerjaan.
Inilah kita telah memperjuangkan sekian lama, akhirnya Yang Amat Berhormat Bera telah
melaksanakan. Yang Amat Berhormat Bera adalah juga seorang anak penoreh getah.
Beliau tahu, mendengar dan merasai denyutan nadi seluruh pekebun kecil getah,
penoreh-penoreh getah seluruh negara.

Justeru, saya merayu akhir sekali, Yang Amat Berhormat dan Yang Berhormat
Menteri Kewangan dalam penggulungannya memberikan berita gembira, kelulusan harga
lantai getah RM3.50. Berilah berita gembira daripada seluruh negara, rakyat dari Sabah,
Melaka, Johor, Kedah, semuanya akan gembira sekiranya dapat RM3.50 satu kilo. Maka,
selesailah masalah miskin tegar dalam negara Malaysia yang tercinta ini. Terima kasih.
Assalamualaikum warahmatullahi wabarakatuh.

Tuan Sabri bin Azit [Jerai]: Hebat.

Tuan Yang di-Pertua: Waalaikumussalam. Terima kasih Yang Berhormat Baling.
Seterusnya Yang Berhormat Tuaran, 20 minit Yang Berhormat. Silakan.

3.18 ptg.

Datuk Seri Panglima Wilfred Madius Tangau [Tuaran]: Terima kasih Tuan
Yang di-Pertua kerana memberi peluang kepada Tuaran untuk turut membahaskan Bajet
2022. Terima kasih juga kerana sebagai ketua parti, Tuaran diberi 20 minit untuk
berbahas. Izinkan saya memulakan perbahasan dengan tiga rangkap pantun.

Dari Perlis Indera Kayangan,

Bertemu jodoh di Borneo Utara,
Malaysia barat tinggal kenangan,

Kini disanjung Semenanjung Malaysia.

Datang ke Sabah membeli ikan bilis,

Pergi Sarawak membeli kek lapis,
Malaysia barat namanya ditukar habis,

Malaysia timur kekal untuk negeri dua ‘S’.

Sabah Sarawak kembar ‘S’ berdua,
Malaysia Timur wilayah terbesar negara,
Jika Malaysia barat Semenanjung Malaysia,
Sabah dan Sarawak ialah Tanah Besar Malaysia.

Sebagai mana yang telah dibentangkan oleh Yang Berhormat Menteri Kanan
Kewangan, peruntukan Bajet 2022 adalah bertujuan memperkukuhkan pemulihan,
membina daya tahan dan memacu pembaharuan.
