76 DR.2.11.2021

berturut-turut akan menyebabkan pemilik tanah dilucut hak milik dan tanah itu akan
diberikan kepada pengusaha baru agar manfaat tanah tersebut diusahakan.

Oleh itu saya mencadangkan agar suatu program dan polisi diwujudkan untuk
mengenal pasti tanah terbiar untuk diusahakan oleh agensi berkaitan kerajaan melalui
penglibatan golongan B40. Bekas banduan contohnya yang selesai menjalani hukuman,
orang-orang gelandangan, graduan yang menganggur, pelajar latihan industri dan petani-
petani muda agar dimanfaatkan untuk tujuan menjana ekonomi negara.

Tuan Yang di-Pertua, seterusnya saya membangkitkan berkaitan dengan soal
pembangunan luar bandar. Peneroka tanah turut terkesan dengan situasi pandemik
dalam negara. Begitu juga dengan nasib penoreh getah di mana kelangsungan profesion
ini yang terdiri daripada golongan B40 harus diperkasakan dengan memantau berkaitan
dengan Insentif Pengeluaran Getah (IPG) dengan penetapan harga lantai di tahap yang
lebih munasabah.

Pihak kerajaan harus penuh mendukung cadangan yang dikemukakan oleh Pihak
Berkuasa Kemajuan Pekebun Kecil Perusahaan Getah (RISDA) berkenaan kenaikan
harga lantai getah skrap kepada RM2.50 kepada RM3.50 sekilogram. Hal ini juga disebut
oleh Yang Berhormat Baling tadi. Bagi pihak rakyat Sik yang rata-rata adalah penoreh
getah menanti pengumuman kerajaan ini dengan penuh pengharapan dan kegembiraan
sekiranya ia dapat direalisasikan.

Begitu juga saya membangkitkan persoalan pembangunan di daerah Sik yang
secara langsung ingin memohon kepada kerajaan dapat menyelesaikan masalah bekalan
air bersih bersama dengan pihak berkuasa kerajaan negeri. Begitu juga berkaitan dengan
membaik pulih jambatan-jambatan dan titi-titi di kampung-kampung yang rosak akibat
tanah runtuh ataupun akibat banjir yang masih berlaku sehinggalah pada hari ini.
Termasuklah untuk menaik taraf saya memohon khusus kepada kerajaan untuk dibina
ataupun dinaik taraf Masjid Pekan Sik menjadi masjid rasmi Daerah Sik.

Tuan Yang di-Pertua saya juga membangkitkan berkaitan dengan pertahanan
negara di bawah Kementerian Pertahanan (MINDEF). Sekian hari berita tentang
pencerobohan, kedaulatan di Laut China Selatan menggusar hati rakyat Malaysia. Kita
melihat aset ketenteraan harus diselenggara dan sentiasa dalam keadaan bersiap siaga
bagi tujuan pengoperasian oleh pihak Angkatan Tentera Malaysia (ATM).

Pelantikan kontraktor bagi tujuan pembekalan, pembaikan dan aset pertahanan
harus dilakukan secara Tender Terbuka melalui penilaian oleh Jawatankuasa Khas Bebas
yang terdiri daripada pakar-pakar tempatan di kalangan pegawai tadbir kerajaan, ahli
akademik dan pemain industri pertahanan yang tidak terlibat dalam urusan pelantikan
tersebut.

Kita harus belajar dan mengambil sesuatu langkah yang tegas dalam proses
dengan lebih telus dan akauntabiliti di dalam kelulusan perolehan persenjataan ATM.
Kegagalan dalam projek perolehan /ittoral combat ship (LCS) dengan izin, atau pembinaan
kapal tempur pesisir harus dijadikan muhasabah besar oleh kerajaan supaya ketirisan dan
kehilangan wang negara berbilion ringgit tidak boleh dibiarkan begitu sahaja tanpa ada
pertanggungjawaban kepada mana-mana pihak yang telah cuai, khianat dan tidak
amanah dalam menjaga duit rakyat dan kepentingan pertahanan negara kita.

Saya juga ingin memetik perbelanjaan bagi pendidikan dan pembangunan
pertahanan yang menerima tambahan lebih RM1.7 juta bagi tahun 2022 berbanding tahun
2021. Kita faham bahawa R&D berkaitan pertahanan banyak dilakukan oleh pihak Institut
Penyelidikan Sains dan Teknologi Pertahanan tetapi persoalan yang timbul adalah sejauh
mana produk-produk yang dibangunkan memberi semula pulangan kepada negara.
Adakah ia memberi return on investment (ROI) yang tinggi berbanding dengan jumlah
yang dibelanjakan?

Begitu juga dengan sistem keselamatan siber yang sering kali dibolosi oleh
penggodam dari luar negara harus ditangani dengan menaiktaraf sistem keselamatan
sesawang milik kerajaan.
