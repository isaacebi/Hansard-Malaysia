66 DR.2.11.2021

Tuan Yang di-Pertua, isu terakhir saya hendak sentuh sedikit secara ringkas
adalah tentang cukai yang dikenakan ke atas cecair vape bernikotin. Saya amat bersetuju
dengan hasrat kerajaan ini sebab langkah ini akan membenarkan kerajaan untuk
mengawal selia penjualan cecair berkenaan. Akan tetapi kadar yang dikenakan iaitu
RM1.20 per ml amat tinggi. Saya khuatir kenaikan cukai yang terlalu drastik ini akan
melumpuhkan industri ini yang kini didominasi oleh peniaga-peniaga golongan muda.
Maka, saya sarankan kepada kerajaan supaya mulakan kutipan cukai dengan kadar yang
lebih rendah dulu. Contohnya, 40 sen ataupun 60 sen per ml dan dinaikkan secara
berperingkat seperti cukai rokok. Saya rasa itu sahaja yang saya hendak sampaikan,
terima kasih.

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Tanjong Malim. Seterusnya, saya ingin menjemput Yang Berhormat Kuala
Nerus, 13 minit.

4.14 ptg.

Dato’ Dr. Mohd Khairuddin bin Aman Razali [Kuala Nerus]: Assalamualaikum
warahmatullaahi wabarakaatuh, [Berselawat]. Terima kasih kepada Tuan Yang di-Pertua.
Saya merujuk kepada firman Allah SWT dalam surah Al-Hashr ayat tujuh, [Membaca
sepotong ayat Al-Quran], maksudnya “Agar kekayaan negara itu tidak berlegar di
kalangan orang-orang kaya kalangan kamu sahaja, dan apa yang didatangkan oleh Rasul,
maka ambillah sebagai pedoman dan apa yang dilarang, tinggalkanlah ia dan bertakwa
kamu kepada Allah, sesungguhnya Allah Taala sangat keras hukuman-Nya’”.

Hari ini kita membentangkan bajet untuk tahun 2022... [Disampuk]

Timbalan Yang di-Pertua [Dato' Mohd Rashid Hasnon]: Yang Berhormat
Kuala Nerus, saya bagi 20 minit sebab mewakili ketua parti.

Dato’ Dr. Mohd Khairuddin bin Aman Razali [Kuala Nerus]: Terima kasih.
Timbalan Yang di-Pertua [Dato' Mohd Rashid Hasnon]: Teruskan.

Dato’ Dr. Mohd Khairuddin bin Aman Razali [Kuala Nerus]: Kita berbahas
berkaitan dengan Bajet 2022 dalam situasi berhadapan dengan pandemik dan juga dalam
usaha kita untuk keluar daripada pandemik yang sedang berlaku ini, yang memberi kesan
bukan hanya daripada pandemik kesihatan, bahkan juga berlaku pandemik ekonomi.
Akan tetapi Alhamdulillah, kita lihat berlaku suatu peningkatan yang baik. Kalau kita
bandingkan pertumbuhan ekonomi pada tahun lepas yang menguncup sehingga 5.6
peratus, hari ini pada pertengahan tahun ini telah positif kepada 7.1 peratus. Itu satu
nikmat yang diberikan oleh Allah SWT. Juga kita melihat bagaimana perkembangan yang
berlaku terhadap sasaran KDNK Malaysia yang mencapai tahap tiga hingga empat
peratus pada tahun ini. Manakala, bagi tahun 2022, unjurannya ialah 5.5 peratus hingga
6.5 peratus.

Bila kita bincang tentang belanjawan, temanya ialah Keluarga Malaysia - Makmur
Sejahtera. Satu tema bagi saya begitu tepat pada masanya kalau kita merujuk apa yang
ditunjukkan oleh Nabi kita Muhammad SAW di awal pembinaan negara Al-Madinah.
Antaranya yang awal dilaksanakan oleh Baginda SAW ialah mewujudkan satu
persaudaraan di kalangan dua puak yang sedang bergaduh yang namanya Al-Aus dan
Khazraj, dijenamakan dengan nama yang baharu dipanggil Al-Ansar iaitu orang yang
membantu Allah dan juga Rasul. Kemudian dipersaudarakan pula dengan orang-orang
Muhajirin yang datang berhijrah meninggalkan Kota Mekah Al-Mukaramah.

Kita lihat konsepnya ialah bila orang Mekah yang meninggalkan negara mereka
kerana agama Allah SWT, mereka datang sehelai sepinggang, mereka perlukan bantuan
ekonomi daripada orang-orang Madinah. Maka, konsep persaudaraan Islam itulah yang
membantu untuk menangani krisis ekonomi yang berlaku pada ketika itu dengan
ketiadaan peluang pekerjaan. Ertinya, menerusi konsep Keluarga Malaysia ini, kita boleh
kembangkan lagi dengan menggunakan konsep persaudaraan.

Saya lihat apa yang telah dibuat oleh kerajaan sebelum ini, mengadakan suatu
perdamaian dengan pembangkang, itu satu usaha yang baik untuk kita mengikat
