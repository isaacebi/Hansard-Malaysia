DR.2.11.2021 19

Kelulusan pemberian bantuan ini adalah melalui proses yang siasatan serta penilaian
yang telah dibuat secara standard dan consistent. Setiap permohonan lengkap yang
diterima akan disiasat dan dibuat penilaian bagi mengesahkan kelayakan permohonan
agar bantuan diberikan benar-benar kepada mereka yang layak. Terima kasih Tuan Yang
di-Pertua.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Sila Yang Berhormat Igan, soalan tambahan yang pertama.

Tuan Haji Ahmad Johnie bin Zawawi [Igan]: Terima kasih Tuan Yang di-Pertua.
Terima kasih Yang Berhormat Timbalan Menteri atas jawapan yang diberikan. Saya
mendengar dengan jelas dan teliti jawapan yang disebut Yang Berhormat tadi mengenai
penerima bantuan kebajikan di kawasan Parlimen Igan yang sehingga kini seramai 1,061
orang penerima dengan jumlah peruntukan lebih kurang RM8.5 juta.

Saya bangkitkan persoalan ini Yang Berhormat Timbalan Menteri adalah kerana
perkara berkenaan dengan bantuan kebajikan ini sentiasa menjadi perhatian rakyat miskin
yang sangat memerlukan di luar bandar. Tidak dinafikan ramai yang berjumpa dengan
saya untuk meminta sokongan dan bantuan apabila mereka mengemukakan
permohonan. Yang Berhormat Timbalan Menteri, daripada pemerhatian dan pengetahuan
saya yang mengenali mereka. Mereka ini betul-betul terdiri daripada keluarga yang miskin
tegar. Daripada segi kelayakan sebagaimana yang disebutkan tadi, saya rasa mereka ini
lebih daripada layak, malah permohonan mereka disokong oleh ketua-ketua masyarakat.

Soalan tambahan saya yang Yang Berhormat Menteri, mengapakah perkara
seperti ini masih lagi berlaku? Adakah sesuatu kawasan itu dihadkan penerimanya
mengikut kuota yang telah ditetapkan? Ini kerana, mustahil permohonan mereka ditolak.
Selain daripada itu, pegawai-pegawai daripada Jabatan Kebajikan Masyarakat, saya rasa
dengan hanya melihat kepada apa keputusan daripada yang temu duga. Akan tetapi,
harus juga pergi ke rumah-rumah pemohon dan melihat bagaimana keluarga ini di situasi
mereka.

Seterusnya Yang Berhormat Menteri, adakah pihak kementerian bercadang untuk
menaikkan jumlah bantuan kebajikan kepada RM1,000 sebagaimana yang pernah
dicadangkan sebelum ini? Sekian, terima kasih.

Timbalan Yang di-Pertua [Dato’ Mohd Rashid Hasnon]: Sila Timbalan Menteri,
satu minit.

Dato’ Hajah Siti Zailah binti Mohd Yusoff: Ya, terima kasih Yang Berhormat di
atas soalan yang dikemukakan dan terima kasih sangat-sangat di atas keprihatinan Yang
Berhormat terhadap golongan miskin. Begitu juga kami, sebenarnya kami mahu memberi
yang terbaik untuk mereka. Saya mengharapkan dalam memberi bantuan ini, kerjasama
daripada pihak Yang Berhormat, daripada semua wakil rakyat sangat diperlukan.

Sekiranya ada mereka yang tercicir supaya maklumat ini disalurkan kepada di
bawah pejabat JKM kita. Setakat ini, kita mengadakan pelbagai cara. Ini kerana, kita
memahami suasana bentuk muka bumi yang luas, mungkin juga jadi satu kekangan. Jadi
kita mengadakan program operasi pejabat satelit di Parlimen Igan dan dibuka tiga hari
seminggu di mana di setiap akhir bulan ini, kita turun ke daerah-daerah ini untuk
memastikan supaya mereka yang di kawasan pedalaman mudah untuk berhubung
dengan pegawai-pegawai JKM.

Program ini juga kita laksanakan juga dengan kerjasama daripada JKM negeri
Sarawak dan bersama juga ketua masyakat dan kaum-kaum. Kita juga buka talian
permohonan secara atas talian. Jadi, sekiranya ada makluman keciciran ataupun mereka
yang layak tapi masih belum dapat, saya mengharapkan laporan dan kerjasama daripada
pihak Yang Berhormat supaya melaporkan kepada pihak JKM. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih Yang
Berhormat Menteri. Seterusnya saya ingin menjemput Yang Berhormat Tuan Hassan bin
Abdul Karim, Pasir Gudang.

Tuan Karupaiya a/l Mutusami [Padang Serai]: Soalan nombor tiga ada tidak?
