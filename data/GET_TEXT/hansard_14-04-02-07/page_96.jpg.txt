86 DR.2.11.2021

01740

Sekarang negara sedang berdepan dengan pandemik. Banyak lagi haruslah
diperuntukkan kepada Sabah dan Sarawak untuk mengimbangi pembangunan yang jauh
ketinggalan, terutamanya di kawasan luar bandar. Tuan Yang di-Pertua dalam Bajet 2020
Kerajaan Pakatan Harapan pada masa itu, telah menggandakan Geran Khas Perkara 11D
kepada Sarawak daripada RM16 juta kepada RM3z2 juta bagi tahun 2020 dan merancang
untuk meningkatkannya lagi kepada RM64 juta dalam tempoh lima tahun yang akan
datang dari masa itu.

Pemberian khas 112D ini sebelum ini tidak pernah disemak sejak tahun 1969.
Walau bagaimanapun dalam Bajet 2021, Kerajaan Perikatan Nasional telah
mengurangkannya semula kepada RM16 juta. Tahun ini dan bajet ini mereka terus
mengekalnya kepada RM16 juta berdasarkan angka dari tahun 1969. Adakah ini wajar?
Saya menyeru kerajaan memberikan penjelasan kepada saya. Ini satu perkara yang tidak
dapat diterima oleh saya dan seluruh rakyat Malaysia di Sarawak. Walaupun kami
menandatangani MoU ini, jangan sangka saya akan sokong bulat-bulat terutamanya yang
tidak baik untuk rakyat yang memilih saya.

Oleh itu, saya menyeru kerajaan menyemak semula pemberian khas ini dan
sekurang-kurangnya menggandakannya seperti yang dilakukan di bawah Kerajaan PH
yang lalu. Tuan Yang di-Pertua, saya sebenarnya agak bimbang walaupun dengan
belanjawan expansionary ini dan negara kita masih berdepan dengan pandemik, namun
tidak ada sebarang peningkatan ketara dalam peruntukan kesihatan berbanding apa yang
diperuntukkan untuk tahun 2021. la adalah peningkatan sebanyak 1.5 peratus sahaja. la
dikatakan kenaikan terkecil kepada belanjawan kesihatan dalam sedekad (10 tahun).

Walaupun negara kita masih bertarung dengan COVID-19, pembedahan dan
prosedur perubatan elektif tertunggak, pengesanan NCD masih kurang, kekurangan
sumber dan aset penjagaan kesihatan di Sabah dan Sarawak serta banyak lagi. Kenaikan
ini sangat tidak cukup mencukupi. Kita ada 57,355 kes tertunggak prosedur yang bukan
COVID yang terdiri daripada kes berasaskan pembedahan ataupun perubatan.

Terdapat hanya sedikit peningkatan dalam peruntukan sedemikian untuk
menangani tunggakan tersebut. Bagi saya tanpa mengajikan lebih banyak pekerja
kesihatan atau menyediakan peruntukan khusus untuk membiayai prosedur-prosedur
tersebut di hospital swasta, kita tak dapat clear the backlog dengan izin. Ini akan
memberikan kesan kepada prognosis pesakit tersebut.

Selain itu, walaupun kesihatan mental kerap disebut semasa ucapan belanjawan
hakikatnya peruntukan untuk bidang penjagaan kesihatan ini masih kekal sangat rendah
daripada apa yang diperuntukkan pada tahun 2020 di mana kita lihat satu penurunan yang
sangat signifikan. Kita masih menangani kesan daripada krisis COVID-19, peningkatan
kemurungan, penyakit mental, cubaan bunuh diri dan semua ini haruslah ditangani
dengan betul dengan peruntukan yang komprehensif tetapi malangnya kita tidaklah lihat
di sini.

Jadi saya hendak tanya, adakah kenaikan 1.5 peratus dalam belanjawan
penjagaan kesihatan ini mencukupi. Jawapannya jelas tidak dan ini sangat
membimbangkan. Selepas hampir dua tahun COVID-19, adakah kita tak sedar lagi. Bajet
2022 ini gagal menunjukkan bagaimana kekurangan tenaga kerja di hospital dan klinik
kerajaan akan diselesaikan dulu. Tiada pengumuman mengenai penciptaan lebih banyak
jawatan tetap ataupun langkah yang konkrit untuk mengekalkan doktor kontrak kami
dalam perkhidmatan untuk jangka masa yang lebih panjang.

Tuan Yang di-Pertua, isu yang terakhir yang saya hendak bangkit. Banyak yang
membincangkan tentang vaksin COVID-19. Akan tetapi saya ingin menyentuh sedikit
tentang satu vaksin yang lain. Saya ingin bertanya kepada Kementerian Kesihatan tentang
laporan dan progress Program Imunisasi Pneumococcal Kanak-kanak pada tahun 2020
dan juga 2021. Kita tahu bahawa pneumonia membunuh lebih ramai kanak-kanak
berbanding penyakit berjangkit yang lain, meragut nyawa lebih 800,000 kanak-kanak di
bawah lima tahun setiap tahun atau pun sekitar 2,200 orang setiap hari.
