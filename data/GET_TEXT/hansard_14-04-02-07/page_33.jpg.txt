DR.2.11.2021 23

Pelajaran Malaysia (SPM) 2021 pada bulan Mac 2022. Untuk makluman Ahli-ahli Yang
Berhormat, KPM telah memperhalus kesesuaian takwim persekolahan untuk tahun 2023
dan seterusnya. Oleh itu, sesi persekolahan tahun 2022 yang bermula pada bulan Mac
akan dijadikan sebagai panduan untuk perancangan pengoperasian sekolah akan datang.
KPM komited untuk memastikan murid terus mendapat akses pendidikan dengan meneliti
kesesuaian sesi persekolahan selaras dengan situasi semasa, khususnya pasca
pandemik COVID-19. Sekian, terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama.

Tuan Lim Kit Siang [Iskandar Puteri]: Soalan tambahan. Seramai 5,000 orang
kanak-kanak di Malaysia sudah menjadi anak yatim atau orphans oleh kerana pandemik
COVID-19. Adakah satu program khas untuk kumpulan ini sepanjang 11 tahun sekolah
rendah dan sekolah menengah untuk mereka? Kedua, sama ada Kementerian Pendidikan
boleh memberi satu jaminan bahawa tiada nyawa akan hilang oleh sebab COVID dalam
persekolahan ini?

01130

Timbalan Yang di-Pertua [Dato' Mohd Rashid Hasnon]: Terima kasih Yang
Berhormat Iskandar Puteri. Sila Timbalan Menteri, satu minit.

Datuk Mohamad bin Alamin: Terima kasih. Kita di KPM sentiasa prihatin untuk
melihat murid-murid sepanjang masa bukan sahaja soal akademik, tetapi juga soal emosi
mereka juga. Kita akan cuba sedaya-upaya bagaimana untuk memastikan mereka datang
ke sekolah dalam yang baik, selesa, tanpa gangguan emosi yang keterlaluan kerana
mereka perlu berhadapan dengan akses pendidikan yang secukupnya.

Kita faham pasca pandemik ini banyak cabarannya, tetapi kita tahu juga bahawa
keadaan ini memang di luar dugaan kita. Apa yang penting, para pelajar kita, anak-anak
kita mendapat akses pendidikan yang sebaik-baiknya. Kita pastikan mereka juga dalam
keadaan yang selamat dan kita pastikan juga bahawa KPM sentiasa memantau program
imunisasi COVID-19 yang sedang berjalan ini cukup baik.

Saya ingin khabarkan bahawa kebanyakan sekolah, anak-anak kita yang hadir ke
sekolah mencapai 90 lebih peratus sudah divaksinkan. Jadi, ini salah satu jaminan kita
dan juga usaha kita untuk memastikan sekolah kita merupakan kawasan yang selamat
untuk dimasuki dan diduduki oleh anak-anak sekolah kita. Terima kasih.

Timbalan Yang di-Pertua [Dato' Mohd Rashid Hasnon]: Terima kasih Timbalan
Menteri. Soalan tambahan kedua, saya jemput Yang Berhormat Tumpat.

Dato’ Haji Che Abdullah bin Mat Nawi [Tumpat]: Terima kasih Tuan Yang di-
Pertua. Daripada jawapan Timbalan Menteri tadi bahawa Peperiksaan SPM bagi tahun
2021 akan berlangsung pada Mac 2022, dan permulaan bagi sesi pelajar-pelajar SPM
2022 akan bermula pada Mac 2022. Jadi, adakah penetapan jadual peperiksaan khusus
SPM yang telah ditetapkan bagi tahun 2022 bagi memudahkan persiapan pelajar, guru
dan peringkat sekolah sendiri bagi menghadapi peperiksaan berkenaan?

Timbalan Yang di-Pertua [Dato' Mohd Rashid Hasnon]: Sila Timbalan Menteri,
satu minit.

Datuk Mohamad bin Alamin: Untuk makluman Yang Berhormat Tumpat, dalam
menetapkan sesi persekolahan ini kita tertakluk kepada Akta Pendidikan sebenarnya.
Dalam satu peruntukan di bawah akta itu disebutkan antaranya ialah hari sekolah bagi
mana-mana satu tahun hendaklah tidak kurang daripada 190 hari. Ini merupakan tuntutan
yang termaktub dalam akta kita.

Jadi, ini juga tidak terkecuali kepada para pelajar yang bakal menduduki SPM.
Kenapa kita anjak ke bulan Mac kerana: pertama, sesi persekolahan itu tidak mencukupi
190 hari akibat pandemik; kedua, kita ingin pastikan bahawa mereka berada dalam
keadaan yang cukup bersedia untuk menghadapi peperiksaan SPM untuk tahun ini yang
akan berlangsung pada tahun hadapan insya-Allah. Terima kasih.
