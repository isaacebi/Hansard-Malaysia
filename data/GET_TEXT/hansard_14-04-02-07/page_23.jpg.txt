DR.2.11.2021 13

Dato’ Haji Salim Sharif [Jempol]: Tuan Yang di-Pertua, boleh tambah sedikit?
Sedikit sahaja.

Timbalan Yang di-Pertua [Dato’ Mohd Rashid Hasnon]: Seterusnya, saya
menjemput Yang Berhormat Dato’ Sri Azalina binti Othman Said.

3. Dato’ Sri Azalina Othman Said [Pengerang] minta Menteri Pembangunan
Wanita, Keluarga dan Masyarakat menyatakan, progres terkini usaha kerajaan untuk
mewujudkan Akta Suruhanjaya Kanak-kanak yang akan menjadi sebuah badan yang
bebas dan memiliki bidang kuasa khusus bagi melindungi hak serta kebajikan kanak-
kanak di Malaysia.

Timbalan Menteri Wanita dan Keluarga [Dato’ Hajah Siti Zailah binti Mohd
Yusoff]: Bismillahi Rahmani Rahim. Assalamualaikum warahmatullahi wabarakatuh dan
salam sejahtera. Terima kasih Tuan Yang di-Pertua. Terima kasih Yang Berhormat atas
soalan dikemukakan.

Tuan Yang di-Pertua, Seri Paduka Baginda Yang di-Pertuan Agong telah
memperkenankan pelantikan Yang Berbahagia Profesor Dato’ Dr. Aziah Haji Mohd Awal
sebagai Pesuruhjaya Kanak-kanak untuk tempoh tiga tahun mulai 27 April 2019 hingga
April 2022.

Dengan pelantikan ini, Pesuruhjaya ini berfungsi sebagai sebuah badan bebas
yang akan menasihati dan membuat syor kepada kerajaan mengenai sebarang isu yang
berkaitan dengan kanak-kanak daripada aspek kelangsungan hidup, pelindungan,
perkembangan dan penyertaan kanak-kanak. Pelantikan Pesuruhjaya Kanak-kanak
SUHAKAN ini telah dilaksanakan tertakluk kepada Akta Suruhanjaya Hak Asasi Manusia
Malaysia 1999 di bawah Bahagian Hal Ehwal Undang-undang Jabatan Perdana Menteri.

Sehubungan dengan itu, cadangan untuk mewujudkan satu akta suruhanjaya
kanak-kanak yang khusus merupakan ketetapan dasar di bawah bidang kuasa Bahagian
Hal Ehwal Undang-undang Jabatan Perdana Menteri supaya ia tidak bertindih dengan
fungsi SUHAKAM yang sedia ada. Berdasarkan maklum balas dari BHEUU JPM,
ketetapan dasar ini perlu mengambil kira keberkesanan fungsi Pesuruhjaya Kanak-kanak
yang telah diwujudkan untuk satu penggal serta kemampuan kewangan kerajaan ketika
ini. Terima kasih.

Timbalan Yang di-Pertua [Dato’ Mohd Rashid Hasnon]: Soalan tambahan
pertama, Yang Berhormat Pengerang.

Dato’ Sri Azalina Othman Said [Pengerang]: Terima kasih Yang Berhormat
Timbalan Menteri dan saya ucapkan tahniah kepada kerajaan kerana tidak gugurkan
Suruhanjaya Kanak-kanak daripada senarai ketetapan kerajaan. Walau bagaimanapun,
saya harap bajet tahun 2022 akan memberikan pengkhususan kepada kanak-kanak.

Yang Berhormat Timbalan Menteri, soalan saya adalah sedemikian. Daripada
Laporan Statistik Kanak-kanak 2020, Ketua Perangkaan Malaysia menyatakan di dalam
negara kita terdapat 9.24 juta orang kanak-kanak iaitu 28.3 peratus daripada jumlah rakyat
Malaysia.

Jadi, bila saya siasat dalam website kementerian, saya melihat bahawa fungsi
Bahagian Kanak-kanak wujud tetapi tidak wujudnya jabatan khas kanak-kanak. Jadi, apa
yang berlaku ialah Bahagian Kanak-kanak di bawah Jabatan Kebajikan Masyarakat yang
juga menjaga isu kanak-kanak, orang papa, gelandangan, OKU, masyarakat dan juga
warga emas.

Jadi, soalan saya kepada Yang Berhormat Timbalan Menteri, saya dimaklumkan
kononnya ada lima orang pegawai yang jaga hal ehwal kanak-kanak di bawah bahagian
ini. Jadi soalan saya, kalau ada lima orang pegawai dengan jumlah kanak-kanak 9.24 juta,
adakah ini bermakna seorang pegawai menjaga 1.848 juta orang kanak-kanak? Itu soalan
pertama saya.

Kedua, adakah dengan cabaran ini, kementerian berkemungkinan mahu menukar
‘Bahagian Kanak-kanak’ kepada ‘jabatan’, atau menolak ‘Bahagian Kanak-kanak’ di
