DR.2.11.2021 33

RANG UNDANG-UNDANG

RANG UNDANG-UNDANG PERBEKALAN 2022
Bacaan Kali Yang Kedua
DAN
USUL

ANGGARAN PEMBANGUNAN 2022

Aturan Urusan Mesyuarat dibacakan bagi menyambung semula perbahasan yang
ditangguhkan atas masalah, “Bahawa Rang Undang-undang Perbekalan 2022 ini
dibacakan kali yang kedua sekarang” dan “Bahawa Usul yang berikut ini dirujuk kepada
Jawatankuasa sebuah-buah Majlis”.

“Bahawa Dewan ini, mengikut subseksyen 4(3) Akta Kumpulan
Wang Pembangunan 1966 [Akta 406], membuat ketetapan iaitu suatu
jumlah wang sebanyak tidak lebih dari tujuh puluh tujuh bilion dan enam
ratus juta ringgit (RM77,600,000,000) dibelanjakan daripada Kumpulan
Wang Pembangunan bagi tahun 2022, dan bagi tujuan dan butiran
Perbelanjaan Pembangunan yang dinyatakan di bawah Maksud
Pembangunan atau (“P”) dalam senarai Anggaran Perbelanjaan
Persekutuan 2022, yang dibentangkan sebagai Kertas Perintah 32 Tahun
2021, adalah diuntukkan di bawah Maksud-maksud yang berkenaan
jumlah-jumlah yang bersetentangan dengan butiran-butiran itu di ruangan
enam dan tujuh senarai tersebut.” [1 November 2021]

Dato’ Sri Azalina Othman Said [Pengerang]: Terima kasih. Sekarang saya akan
sebut nama-nama ya, sebelum pukul satu. Yang Berhormat Semporna, Yang Berhormat
Pontian, Yang Berhormat Kuala Selangor, Yang Berhormat Alor Gajah, dan juga Yang
Berhormat Langkawi. Jadi, ketua parti saya diarahkan memberi 20 minit, manakala yang
lain 13 minit.

Sekarang saya jemput Yang Berhormat Semporna.

12.07 tgh.

Datuk Seri Panglima Haji Mohd Shafie bin Haji Apdal [Semporna]: Terima
kasih. Assalamualaikum warahmatullahi wabarakatuh. Tuan Yang di-Pertua, terima kasih
kerana memberi saya ruang dan peluang untuk membahas Belanjawan 2022 yang
dibentangkan oleh Yang Berhormat Menteri Kewangan. Ucapan syabas dan tahniah
kepada Yang Amat Berhormat Perdana Menteri dan kepada semua penjawat awam yang
terlibat atas segala kejayaan dan persiapan dan seterusnya merealisasikan
pembentangan belanjawan tersebut.

Dalam kesempatan ini, saya ingin mengucapkan selamat menyambut Hari
Deepavali kepada seluruh rakyat Malaysia. [Tepuk] Dalam kesempatan ini juga, saya
mengucapkan takziah — mendiang Tan Sri James Masing, rakan lama yang telah kembaili,
ya. Condolences to all the family.

Tuan Yang di-Pertua, hutang negara. Negara telah mengharungi pandemik
COVID-19 selama hampir dua tahun, iaitu sejak bulan November 2019. Sehingga ke saat
ini, wabak ini telah meragut nyawa seramai 28,000 orang rakyat Malaysia. Pada
kesempatan ini, saya ingin mengucapkan salam takziah kepada keluarga mereka yang
terlibat. Setinggi-tinggi penghargaan juga saya panjangkan kepada pegawai barisan
hadapan kita yang tanpa penat lelah berjuang dan berkorban untuk negara, demi
melindungi kita daripada wabak ini.
