DR.2.11.2021 63

3.59 ptg.

Tuan Chang Lih Kang [Tanjong Malim]: Terima kasih Tuan Yang di-Pertua.
Sebelum saya masuk ke isu yang saya mahu ulas, saya ingin merayu, mendesak pada
kerajaan supaya memberikan satu unjuran yang jujur dalam pembentangan Belanjawan
2022 ini.

01600

Saya berkata sedemikian sebab saya ingat lagi dalam pembentangan Belanjawan
2021, unjuran pada masa itu unjuran hasil cukai langsung 2021 adalah sebanyak
RM131.8 bilion. Akan tetapi, pada bulan lepas jawapan daripada MOF jawapan lisan—
Jawapan adalah tempoh separuh pertama tahun 2021, jumlah kutipan cukai pendapatan
yang merangkumi terutamanya daripada syarikat, individu dan petroleum adalah
sebanyak RM54.4 bilion.

Mengikut kiraan ini, kerajaan hanya akan mengutip hasil sebanyak RM108.8 bilion
pada hujung tahun ini iaitu kurang RM23 bilion ataupun 17 peratus daripada sasaran
RM131.8 bilion. Maka, saya ingin mendesak kepada MOF supaya jangan bagi unjuran
yang tidak realistik dan tidak jujur dalam pembentangan belanjawan kali ini. Tidak ada
guna pembentangan cantik akhirnya tidak dapat dilaksanakan.

Tuan Yang di-Pertua, saya masuk ke dalam isu pertama yang saya ingin sentuh
dalam perbahasan saya iaitu pendidikan dan latihan teknikal dan vokasional (TVET).
Dalam ucapan pembentangan Belanjawan 2022, Menteri Kewangan menyebut kerajaan
telah mengenal pasti pendidikan dan latihan teknikal dan vokasional sebagai salah satu
pemacu perubahan bagi memenuhi permintaan pekerja oleh industri kita dengan baik.

Kerajaan telah menyediakan RM6.6 bilion ataupun dua peratus daripada jumlah
belanjawan ini untuk memperkasakan bidang TVET. Saya menyambut baik usaha ini
namun kerajaan juga harus memandang serius tentang beberapa perkara yang
menyebabkan ekosistem TVET negara kita lembap dan lemah dalam memenuhi
keperluan anak muda Malaysia.

Perkara pertama iaitu ketidakpadanan skala kemahiran. Berdasarkan kepada
Laporan Ketua Audit Negara 2019 Siri 2 bagi tempoh tahun 2016 hingga 2020 purata
kadar kebolehpasaran (marketability) dengan izin graduan di kesemua kementerian
penyelia TVET adalah antara 73 hingga 90 peratus. Seperti yang dibentangkan di dalam
Rancangan Malaysia Ke-12 kebolehpasaran graduan TVET secara keseluruhan dalam
tahun 2020 adalah 87 peratus.

Tidak dapat dinafikan bahawa kebolehpasaran setinggi 83 peratus ini merupakan
satu pencapaian agak memuaskan terutamanya semasa negara kita diancam oleh
pandemik COVID-19. Namun begitu, kebolehpasaran tidak harus dijadikan faktor tunggal
dalam menilai keberkesanan TVET. Laporan audit 2019 juga telah mendedahkan bahawa
hanya 64 peratus daripada graduan di Kementerian Pengajian Tinggi dan Kementerian
Sumber Manusia telah mendapat tawaran pekerjaan di bidang yang dipelajari. Sejumlah
36 peratus graduan TVET bekerja di luar bidang yang dipelajari.

Ini menunjukkan bahawa terdapat jurang yang besar di antara permintaan dan
penawaran. Seperti yang dilaporkan oleh PWC, 64 peratus daripada graduan TVET dilatih
untuk bidang kemahiran tinggi manakala 78 peratus peluang pekerjaan yang ditawarkan
oleh industri adalah berskala kemahiran sederhana.

Ketidakpadanan skala kemahiran ini merupakan punca utama sebahagian besar
graduan TVET tidak dapat sebarang tawaran pekerjaan ataupun kalau dia dapat pun tidak
berkaitan dengan apa yang dipelajari. Apa yang lagi membimbangkan laporan yang sama
juga mendedahkan bahawa sebanyak 31 peratus graduan TVET dibayar di bawah paras
gaji minimum.

Masalah gaji graduan TVET didapati lagi ketara di Sabah dan Sarawak dengan
59 peratus dan 50 peratus graduan TVET dibayar di bawah paras gaji minimum masing-
masing. Kesan sampingan secara langsung daripada gaji rendah graduan TVET adalah
prestasi kutipan balik pinjaman Perbadanan Tabung Pembangunan Kemahiran (PTPK)
yang rendah. Semakan audit mendapati bahawa sejumlah RM1.05 bilion pinjaman latihan
