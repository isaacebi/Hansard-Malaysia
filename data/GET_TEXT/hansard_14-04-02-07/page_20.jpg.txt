10 DR.2.11.2021

Bidang kuasa harta pusaka kecil diperluaskan bagi meliputi semua jenis harta dan
tidak lagi tertakluk kepada syarat si mati seperti meninggalkan harta tak alih seperti sedia
ada melalui pindaan seksyen 3 subseksyen (2). Walau bagaimanapun, sekiranya
mempunyai pertikaian khusus orang Islam yang melibatkan isu dalam bidang kuasa
mahkamah syariah, perintah yang dikeluarkan oleh mahkamah syariah akan diambil kira
dalam isu tersebut. Sekian, terima kasih.

Tuan Sabri bin Azit [Jerai]: Terima kasih Yang Berhormat Timbalan Menteri atas
penjelasan yang diberikan. Cuma, saya hendak tegaskan sekali lagi ataupun saya hendak
minta pencerahan sekali lagi daripada Yang Berhormat Timbalan Menteri, adakah
perintah anggapan kematian yang diperoleh daripada Mahkamah Syariah boleh
digunakan bagi tujuan permohonan pembahagian harta pusaka? Sekian.

Datuk Ali anak Biju: Terima kasih Yang Berhormat atas soalan yang relevan ini.
Untuk pengetahuan Yang Berhormat, sijil kKematian merupakan dokumen penting dalam
permohonan pusaka. Sekiranya kematian seseorang tidak dapat dibuktikan dalam sijil
kematian, maka sesuatu perintah anggapan kematian perlu dikemukakan.

Hanya perintah Mahkamah Tinggi Sivil sahaja boleh diterima pakai bagi tujuan
permohonan pusaka kerana pengurusan dan pentadbiran pembahagian harta pusaka
adalah di bawah Senarai Persekutuan di bawah Jadual Kesembilan para 4(e)(i)
Perlembagaan Persekutuan.

Oleh kerana pengurusan pembahagian pusaka kecil menggunakan peruntukan
undang-undang sivil, maka hanya perintah anggapan kematian yang dikeluarkan oleh
Mahkamah Tinggi Sivil sahaja yang boleh digunakan. Sebaliknya, perintah anggapan
kematian dikeluarkan bagi orang hilang oleh Mahkamah Tinggi Syariah tidak boleh
digunakan.

Kebiasaannya, perintah anggapan kematian yang dikeluarkan Oleh Mahkamah
Tinggi Syariah adalah bagi tujuan memberi kebenaran isteri kepada individu yang hilang
tersebut untuk berkahwin lain.

Justeru, sebarang pengesahan kematian si mati yang tidak mempunyai bukti
kematian adalah perlu mendapatkan perintah perundangan sivil bahawa seseorang itu
telah diisytiharkan mati iaitu melalui perintah deklarasi Mahkamah Tinggi yang diperoleh
berdasarkan seksyen 108 Akta Keterangan 1950 [Akta 56] dengan syarat selepas tujuh
tahun tidak ketahuan keberadaan individu tersebut sama ada masih hidup ataupun telah
meninggal dunia. Sekian, terima kasih.

Tuan Cha Kee Chin [Rasah]: Terima kasih Tuan Yang di-Pertua. Saya meneliti
jawapan daripada Yang Berhormat Timbalan Menteri tadi ketika menjawab soalan asal
Yang Berhormat Jerai tadi berkenaan dengan JKPTG. Kita sedia maklum memang ada
pindaan yang telah diluluskan oleh Dewan yang mulia ini pada minggu lepas dan saya
antara pembahas ketika rang undang-undang tersebut dibentangkan oleh Yang
Berhormat Menteri. Kita tahu bidang kuasa dinaikkan dan sebagainya.

Soalan saya, berkaitan dengan soalan asal juga, apakah langkah-langkah untuk
memastikan backlog timbunan cases yang sedia ada di JKPTG di setiap negeri, saya
hendak sebut di setiap negeri ataupun setiap daerah, boleh diselesaikan ataupun diatasi
dalam masa terdekat?

Saya bagi contoh. Ada permohonan yang telah dimasukkan lebih setahun belum
dapat tarikh pendengaran. Saya hendak bagi satu contoh, ada satu kes melibatkan Yang
Berhormat dalam Dewan ini. Beliau adalah waris. Dimasukkan kes pada bulan Mei tahun
lepas, hanya dapat tarikh pendengaran pada September baru-baru ini. Lebih 16 bulan.
Dan kes ini banyak di semua negeri.

Jadi, apakah tindakan daripada kerajaan khasnya kementerian ini dan JKPTG
untuk mengatasi masalah ini? Juga, apakah sesi pendengaran secara online, secara
hibrid akan dilakukan untuk kes-kes yang tidak banyak pertelingkahan ataupun konflik ini?
Terima kasih.

Datuk Ali anak Biju: Terima kasih Yang Berhormat Rasah. Sebenarnya soalan
yang ditujukan oleh Yang Berhormat Rasah adalah sangat bersesuaian. Namun begitu,
