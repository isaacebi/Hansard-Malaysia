DR. 9.3.2022 116

3.36 ptg.

Tuan Chang Lih Kang [Tanjong Malim]: Terima kasih Tuan Yang di-Pertua
kerana mengizinkan saya mengambil bahagian dalam Usul Menjunjung Kasih Titah
Diraja Duli Yang Maha Mulia Seri Paduka Baginda Yang di-Pertuan Agong. Tuan
Yang di-Pertua, isu pertama yang saya ingin bangkitkan adalah isu banjir yang kerap
berlaku kebelakangan ini.

Dalam tempoh tiga bulan, bencana banjir telah pun melanda ibu kota negara
kita sebanyak dua kali. Bukan sahaja ibu kota dilanda banjir tetapi Tanjong Malim
juga dua kali sudah kena banjir. Kerajaan harus mencari jalan penyelesaian yang
tuntas dan mengambil pendekatan yang baharu dalam mengendalikan isu banjir.
Setakat alasan penurunan hujan yang luar biasa itu tidak memberi sebarang makna
kepada rakyat yang sering kali menjadi mangsa banjir.

Kerajaan harus memandang serius tentang isu perubahan iklim yang
merupakan punca utama kepada berlakunya banjir di negara kita. Kerajaan harus
mengambil inisiatif segera untuk laksanakan Dasar Penyesuaian Perubahan Iklim
(Climate Change Adaptation Policy) dengan izin yang komprehensif. Gunakan
pendekatan pathways approach untuk menilai dan mengukur keupayaan kita dalam
menangani kesan perubahan iklim. Selain itu, kerajaan wajib menilai semula semua
kapasiti infrastruktur yang sedia ada untuk mencari penilaian kapasiti sistem mitigasi
banjir yang tepat. Dengan itu, protokol pengurusan banjir dan ketetapan ramalan
banjir boleh ditambah baik.

Akta Perubahan Iklim harus dibentangkan dengan kadar segera tetapi bukan
seperti yang dikatakan oleh Yang Berhormat Menteri pada tahun 2025. Kerajaan
tidak harus bersikap leka dan perlu memberi keutamaan kepada isu ini sebab
perubahan iklim sedang berlaku dengan kadar yang jauh lebih laju daripada
jangkaan kita. Menurut maklumat JPS, 21 peratus penduduk Malaysia terdedah
kepada risiko banjir iaitu lebih kurang seramai 5.7 juta orang. Kerosakan purata
tahunan (annual average damage) yang diakibatkan oleh banjir adalah RM36 bilion.

Untuk makluman Dewan yang mulia ini, terowong lencongan air yang
terpanjang di Asia Tenggara dan kedua panjang di Asia adalah SMART Tunnel.
Pembinaan keseluruhan projek SMART Tunnel hanya memakan kos kira-kira RM2
billion. Dengan kerosakan purata tahunan yang mencecah RM36 bilion, maksudnya
kerajaan boleh membina 18 terowong SMART Tunnel setahun. Justeru itu, pelan
induk mitigasi banjir yang komprehensif dan bersepadu perlu diwujudkan segera.

Lebih banyak peruntukan harus disalurkan untuk mengatasi masalah ini

kerana kerosakan harta benda yang diakibatkan oleh banjir amat dahsyat. Daripada
