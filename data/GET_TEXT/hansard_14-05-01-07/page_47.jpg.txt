DR. 9.3.2022 41

USUL

MENJUNJUNG KASIH TITAH SERI PADUKA
BAGINDA YANG DI-PERTUAN AGONG

Aturan Urusan Mesyuarat dibaca bagi menyambung semula perbahasan
yang ditangguhkan atas masalah;
“Bahawa suatu ucapan yang tidak sepertinya dipersembahkan
kepada Kebawah Duli Yang Maha Mulia Seri Paduka Baginda Yang di-
Pertuan Agong, demikian bunyinya;
“Ampun Tuanku,

Patik, Yang di-Pertua dan Ahli-ahli Dewan Rakyat Malaysia
di dalam persidangan’ Parlimen memohon ampun
mempersembahkan suatu ucapan yang ikhlas daripada
Majlis Dewan Rakyat mengucapkan berbanyak-banyak
syukur dan menjunjung kasih Titah Ucapan Kebawah Duli
Yang Maha Mulia Seri Paduka Baginda Yang di-Pertuan
Agong semasa membuka Penggal Kelima Parlimen yang
Keempat Belas’. [8 Mac 2022]

Tuan Yang di-Pertua: Kita sambung perbahasan Titah Diraja. Pembahas-
pembahas hari ini terdiri daripada Yang Berhormat—Yang Berhormat berikut. Akan
dimulakan oleh Yang Berhormat Dungun, disusuli oleh Yang Berhormat— Yang
Berhormat Sungai Siput, Keningau, Lanang, Tanjong Manis, Selangau, Bachok,
Tanjung Malim, Setiu, Stampin, Cameron Highlands, Sekijang, Kemaman,
Sandakan, Balik Pulau dan akhir sekali, Kangar.

Untuk meneruskan, saya menjemput Yang Berhormat Dungun sekarang. 15

minit Yang Berhormat.

11.53 pg.

Tuan Haji Wan Hassan bin Mohd Ramli [Dungun]: Bismillahi Rahmani
Rahim. [Membaca sepotong doa] Assalamualaikum warahmatullahi wabarakatuh
dan salam sejahtera. Terima kasih Tuan Yang di-Pertua kerana memberi peluang
kepada saya untuk berbahas pada Penggal Ke-5 bagi merakamkan ucapan
menjunjung kasih kepada Kebawah Duli Yang Maha Mulia Seri Paduka Baginda
Yang di-Pertuan Agong atas keprihatinan dalam ucapan baginda pada pembukaan
Penggal Kelima Dewan ini baru-baru ini.

Baginda menyentuh pelbagai perkara melibatkan kebajikan dan keperluan
rakyat, lebih-lebih lagi dalam kita melalui pandemik COVID-19 yang menyaksikan
puluhan ribu kes dicatatkan setiap hari. Benarlah kata pepatah, “Raja payung rakyat’

yang menzahirkan betapa fungsi Kebawah Duli Yang Maha Mulia Seri Paduka
