DR. 9.3.2022 76

Blok 28, Masjid Ubaidah, Jalan Pudu, Jalan Teluk Pulai, Jalan Kuchai 2, Jalan Desa
Utama, PPR Seri Alam, Miharja, Lebuh Ampang, Jalan Kuari, 64 Taman Midah
Cheras dan Jalan Siakap. Suka untuk dimaklumkan, kerja-kerja diselesaikan pada
hari tersebut juga iaitu pada 7 Mac.

Tuan Yang di-Pertua, Yang Berhormat Lembah Pantai yang telah
mengutarakan isu enam kolam takungan banjir di Kuala Lumpur di bawah JPS yang
telah dibangunkan bagi tujuan tebatan banjir iaitu Kolam Batu, Kolam Nanyang,
Kolam Batu 4 1/2, Kolam Delima, Kolam Taman Wahyu dan Kolam Taman Desa.
Saya ingin memaklumkan bahawa kejadian banjir kilat pada 7 Mac 2022 bukan
berpunca daripada kegagalan enam buah kolam takungan banjir tersebut berfungsi.
Malahan kolam-kolam tersebut telah berfungsi dengan kapasiti yang mencukupi bagi
menampung kapasiti air hujan serta beroperasi mengikut prosedur operasi standard
yang telah ditetapkan.

Walau bagaimanapun, saya dimaklumkan oleh JPS terdapat sebuah kolam
iaitu kolam takungan banjir di bawah JPS iaitu Kolam Takungan Banjir Boyan di
Sungai Bunus yang didapati tidak dapat menampung air hujan yang luar biasa yang
di luar kapasiti kolam tersebut dan menyebabkan berlakunya limpahan air dari kolam
itu ke kawasan sekitar. Dalam hal ini, JPS sedang melaksanakan projek tebatan
banjir di PULAPOL di samping akan membina tembok penahan banjir di kawasan
telah dikenal pasti bagi mengelakkan limpahan air dari Kolam Takungan Banjir Boyan
berulang.

Tuan Yang di-Pertua, saya juga telah dimaklumkan oleh JPS bahawa Pusat
Kawalan SMART telah memasuki mode yang kedua dan air Sungai Klang telah
dilencongkan ke Terowong SMART pada jam 3.58 petang. Pada 7 Mac, mode yang
ketiga telah diaktifkan pada 4.45 petang. Dengan bermulanya mode ketiga,
Terowong SMART telah ditutup untuk semua kenderaan dan terowong berkenaan
dibuka semula untuk lalu lintas pada jam 8.00 malam. Lencongan air banjir berjalan
selama hampir enam jam dengan keseluruhan air yang telah dilencongkan sebanyak
1.15’ meter padu.

Tuan Yang di-Pertua, penyelesaian secara menyeluruh bagi mengatasi banjir
oleh JPS adalah menggunakan kaedah Annual Recurrence Interval, ARI200 sebagai
asas untuk mereka membentuk semula keupayaan sungai di Kuala Lumpur. Dalam
menyokong usaha ini, DBKL telah melantik perunding bagi mereka membentuk
semua parit monsun dan longkang-longkang termasuk longkang tepi jalan raya. Ini
bagi mempertingkatkan keupayaan longkang, menampung air hujan berasaskan
Annual Recurrence Interval, ARI200, perunding telah diminta untuk menyiapkan

kajian ini dalam masa 12 bulan.
