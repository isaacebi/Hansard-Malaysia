DR. 9.3.2022 115

merasai kesan kemerosotan kualiti air sungai, penurunan kualiti udara, masalah
pengurusan sisa pepejal, pelupusan sisa terjadual secara haram, penggunaan
plastik yang tidak dikawal, kepupusan spesies flora dan fauna dan kemusnahan
sumber asli, serta ekosistem secara amnya.

Justeru, saya menyeru dan memohon penjelasan kepada tiga perkara utama.
Pertama disegerakan pindaan Akta Kualiti Alam Sekeliling (1974) di Dewan yang
mulia ini sebagaimana dimaklumkan oleh kerajaan sebelum ini. Akta yang berkaitan
kesalahan terhadap pencemaran alam sekitar ini amatlah diharap mampu
menyedarkan semua pihak agar mengutamakan kesejahteraan alam sekitar bahkan

turut mengambil bahagian memulihkan semula alam sekitar kita.

[Timbalan Yang di-Pertua (Dato’ Mohd Rashid Hasnon) mempengerusikan

Mesyuarat]

Kedua, berdasarkan kajian yang dibuat, hanya 20 hingga 25 peratus punca
pencemaran di satu-satu lembaran sungai tertakluk di bawah Akta Kualiti Alam
Sekeliling (1974). Manakala 75 peratus lagi adalah disebabkan berada di bawah
bidang kuasa agensi lain termasuk pihak kerajaan negeri. Soalan saya, setakat
manakah tindakan bersepadu yang mampu dilaksanakan antara semua agensi dan
jabatan Kerajaan Persekutuan, malah kerajaan-kerajaan negeri juga, agar
penguatkuasaan yang menyeluruh akan lebih menyelesaikan banyak isu yang
berkaitan? Apakah terdapat kekangan dan kelemahan dalam kerjasama dan
tindakan secara bersepadu tersebut? Mohon penjelasan.

Tuan Yang di-Pertua, sedikit lagi ya. Masyarakat sini sudah pasti memainkan
peranan yang penting dalam proses penjagaan, pengislahan dan pemulihan alam
sekitar ini. Kesedaran mereka pasti akan menyelesaikan banyak isu. Tiba masanya
kesedaran awam terhadap pemulihan alam sekitar perlu diberi nafas semula.
Kerajaan harus membelanjakan wang yang tertentu bagi program kesedaran dan
pendidikan, khususnya kepada golongan yang muda yang pasti memberi kesan baik
berjangka panjang.

Saya ingin memohon penjelasan kerajaan mengenai Program Pendidikan
Komunikasi dan Kesedaran Awam (CEPA) yang telah diusahakan. Setakat manakah
ia digiatkan dan apakah tahap kejayaannya? Apakah kerajaan mempunyai pelan
pendidikan alam sekitar baharu yang lebih baik? Mohon penjelasan. Terima kasih,
Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Bachok. Sekarang saya jemput Yang Berhormat Tanjong Malim, 13

minit.
