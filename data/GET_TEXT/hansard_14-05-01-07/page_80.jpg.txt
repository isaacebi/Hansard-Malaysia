DR. 9.3.2022 74

Tuan Yang di-Pertua: Terima kasih. Empat kementerian yang terlibat iaitu
Kementerian Wilayah Persekutuan, Kementerian Perumahan dan Kerajaan
Tempatan, Jabatan Perdana Menteri (Tugas-tugas Khas) dan juga Kementerian
Alam Sekitar dan Air. Saya hendak beri Yang Berhormat Menteri Kementerian

Wilayah Persekutuan masa 20 minit. Silakan.

1.45 tgh.

Menteri Wilayah Persekutuan [Dato’ Seri Dr. Shahidan bin Kassim]:
Bismillahi Rahmani Rahim. Assalamualaikum warahmatullahi wabarakatuh. Saya
akan menjawab melalui tiga pendekatan. Pertama, saya akan ceritakan tentang
senario banjir kilat yang berlaku baru-baru ini. Keduanya ialah menjawab persoalan
yang ditimbulkan di bawah 18(2) dan yang ketiga ialah menjawab perkara yang telah
ditimbulkan pada hari ini.

Tuan Yang di-Pertua, sebagaimana kita semua sedia maklum, satu insiden
hujan lebat telah berlaku pada 7 Mac 2022 sekitar jam 3.00 petang. Pada hari
tersebut keadaan taburan hujan yang turun telah melebihi 100 milimeter per jam iaitu
lebih 40 milimeter per jam. Di atas kadar hujan lebat yang boleh menyebabkan banjir.
Hujan lebat ini telah menyebabkan insiden banjir kita di 29 kawasan. Kawasan
tersebut saya terpaksa sebut walaupun agak panjang untuk membolehkan kawan-
kawan kita yang berada di pelbagai Parlimen mengetahuinya.

Jalan Yaacob Latif, Jalan Ampang, underpass Jalan Pudu, Jalan
Maharajalela, Jalan Cheras, Jalan Melaka, Terowong Chan Show Lin, Lebuhraya
KL-Seremban, Bulatan Kuda, Jalan Tun Perak, Bulatan Dataran Pahlawan, Jalan
Permaisuri, Pudu Ulu, Jalan Padang Tembak, Kampung Periuk, Jalan Semarak,
Jalan Air Panas, Jalan Cochrane, terowong Jalan Tun Razak, Jalan Kuchai Lama,
Kampung Pasir, terowong kiri Keramat, Lembah Kesas, belakang Kiara Residen 2,
Jalan Kuching (Bulatan Segambut), Jalan Brunei, Jalan Petaling, Jalan Raja Chulan,
Jalan Pahang, Jalan Mahameru dan Jalan Bulan.

Daripada 29 kawasan yang terlibat, banjir kilat di 25 kawasan telah surut
dalam masa 30 sehingga 45 minit. Manakala banjir di empat kawasan banjir yang
telah surut dalam tempoh satu hingga tiga jam ialah underpass Bulatan Pudu,
terowong Jalan Tun Razak, Kampung Pasir dan juga Kampung Periuk.

Untuk makluman juga, liputan kawasan banjir yang besar adalah berlaku di
bahagian selatan Kuala Lumpur dan juga pusat bandar. Dewan Bandaraya Kuala
Lumpur telah mengarahkan kakitangan daripada pelbagai agensi dalaman iaitu
kejuruteraan, penguat kuasa, Jabatan Kesihatan Alam  Sekitar, Jabatan

Pengangkutan Bandar, Jabatan Kejuruteraan Mekanikal dan Elektrik, Pejabat
