DR. 9.3.2022 101

membahas titah Kebawah Duli Yang Maha Mulia Seri Paduka Baginda Yang di-
Pertuan Agong semasa perasmian persidangan Parlimen pada kali ini. Saya turut
menjunjung kasih di atas keprihatinan Seri Paduka Baginda Tuanku yang menyentuh
pelbagai isu dan permasalahan rakyat di negara kita termasuk di Sabah dan
Sarawak.

Baginda tuanku dalam titah turut membangkitkan beberapa perkara yang
perlu mendapat perhatian kita semua sebagai wakil rakyat yang mewakili suara
rakyat di kawasan masing-masing. Keprihatinan baginda tuanku antara lain
menyentuh berkenaan langkah-langkah demi membela dan menjamin kesejahteraan
dan keselamatan rakyat Malaysia.

Tuan Yang di-Pertua, dengan rasa penuh kesyukuran dan rendah diri, saya
ingin menghulurkan penghargaan dan terima kasih kepada petugas-petugas barisan
hadapan negara terutamanya perkhidmatan kesihatan, angkatan tentera, polis,
Jabatan Bomba dan Penyelamat, Jabatan Imigresen, Agensi Pengurusan Bencana,
Angkatan Pertahanan Awam, sukarelawan, Lembaga Pembangunan Industri
Pembinaan (CIDB) dan lain-lain agensi dan pemimpin masyarakat dalam
menghadapi serangan pandemik COVID-19 dan juga bencana banjir besar yang
berlaku di dalam negara kita. Jasa dan pengorbanan mereka semua dalam usaha
membendung serangan COVID-19 dan menangani kesengsaraan banjir adalah
sesuatu yang amat dihargai oleh semua lapisan rakyat Malaysia.

Tuan Yang di-Pertua, sebagai wakil rakyat kawasan Parlimen Tanjong Manis,
saya mengambil peluang ini untuk menyampaikan rasa syukur dan terima kasih
rakyat kepada Yang Amat Berhormat Perdana Menteri Malaysia, Dato’ Sri Ismail
Sabri bin Yaakob kerana prihatin dengan keperluan dan inspirasi rakyat di kawasan
Tanjong Manis dan Sarawak amnya. Rasa syukur dan terima kasih ini juga
dizahirkan kepada Yang Amat Berhormat Premier Sarawak, Tan Sri Datuk Patinggi
Abang Haji Abdul Rahman Zohari bin Tun Abang Haji Openg kerana usaha
berterusan beliau membangun dan memimpin Sarawak dengan jayanya.

Tuan Yang di-Pertua, isu) pindaan MA63. Pindaan Perlembagaan
Persekutuan berkaitan Perjanjian Malaysia 63 telah berjaya diluluskan melalui
sokongan melebihi dua per tiga Ahli Dewan Rakyat dan Dewan Negara pada
Disember 2021. la bakal melakar sejarah baharu untuk Sarawak dan Sabah
sebagaimana dalam Titah Seri Paduka Baginda Tuanku.

Langkah bersejarah ini diharap akan dapat memberi peluang kepada
Sarawak untuk menjadi sebuah wilayah yang mencapai kemajuan pembangunan
dengan lebih pesat lagi kerana nawaitu Perjanjian MA63 adalah untuk meletakkan
Sabah dan Sarawak setaraf dengan negeri-negeri di Semenanjung Malaysia semasa

pembentukan Malaysia.
