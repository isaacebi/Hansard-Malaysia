DR. 9.3.2022 108

Alasan yang diberikan adalah permohonan bapa budak tersebut sebagai
warganegara masih belum selesai. Bapanya memegang kad pengenalan sementara
Malaysia yang masih menunggu kelulusan terakhir kewarganegaraannya. Anaknya
dibenarkan mendaftar sebagai pelajar di SK Long Tubat selama empat tahun tetapi
kini dia tidak dibenarkan belajar di sekolah baharu, SK Long Luping.

Ini hanya salah satu contoh daripada banyak masalah yang dihadapi oleh
rakyat Sarawak bukan warganegara dan keluarga mereka. Oleh sebab maklum
balas yang perlahan dan sering kekurangan atau tiada maklum balas daripada
Kementerian Dalam Negeri, keluarga ini terperangkap dalam mimpi ngeri mereka
dan tidak dapat bergerak ke hadapan untuk memperbaiki kehidupan mereka.

Tuan Yang di-Pertua, Kementerian Pendidikan juga harus lebih bersikap
belas kasihan dalam perkara ini dan membenarkan kanak-kanak tanpa kerakyatan
ini bersekolah sementara status mereka diselesaikan. Salah daripada segi moral
bagi kerajaan untuk menafikan hak asasi kanak-kanak untuk mendapat pendidikan.
Kerajaan harus berasa malu bahawa mereka membuat keputusan yang tidak
berperikemanusiaan tanpa memikirkan masa depan anak-anak ini.

Tuan Yang di-Pertua, dalam perkembangan yang berkaitan, permohonan
kewarganegaraan dari beberapa bekas Border Scouts, dengan izin dari Lawas perlu
diselesaikan. Saya berani mengatakan bahawa bekas Border Scouts ini lebih layak
dan perlu tindak balas kemanusiaan daripada kerajaan berbanding warga asing di
Sabah. Saya telah berhubung dengan Menteri Dalam Negeri untuk mendapatkan
bantuan beberapa waktu yang lalu mengenai kes ini tetapi sehingga sekarang tidak
ada perkembangan dan kemajuan. Ini adalah situasi yang amat mengecewakan dan
sama sekali tiada sebab untuk melambatkannya.

Isu memulihkan satu pertiga perwakilan Parlimen. Tuan Yang di-Pertua, saya
merujuk kepada kenyataan Menteri di Jabatan Perdana Menteri (Parlimen dan
Undang-undang) baru-baru ini bahawa Sarawak akan terus memperjuangkan satu
per tiga daripada jumlah 222 kerusi di Parlimen untuk diperuntukkan kepada negeri-
negeri Borneo.

Dalam persidangan kali ini saya tahu beberapa wakil dari Sabah dan Sarawak
pun sudah membangkitkan isu ini dalam Dewan yang mulia ini. Saya gembira kerana
baru sekarang banyak wakil daripada pihak kerajaan ingin bercakap tentang perkara
ini. Selama bertahun-tahun saya telah banyak membuat kenyataan awam dan
berucap di Dewan Undangan Negeri Sarawak mengenai perkara ini dan begitu juga
dengan banyak pemimpin pembangkang yang lain.

Penarikan Singapura daripada Persekutuan Malaysia pada tahun 1965 telah
menyebabkan ketidakseimbangan kuasa atas Semenanjung Malaysia dan Sabah

dan Sarawak. Selama bertahun-tahun jumlah kerusi bagi Semenanjung Malaysia
