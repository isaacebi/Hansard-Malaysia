DR. 9.3.2022 135

Saya yakin jumlah ini akan terus bertambah dari semasa ke semasa jika
usaha mengenal pasti mereka yang berpendapatan di bawah garis kemiskinan ini
terus dipergiatkan. Oleh yang demikian, saya ingin tahu adakah mereka yang baharu
dikategorikan sebagai miskin tegar ini layak untuk mendapat bantuan bulanan
daripada pihak Jabatan Kebajikan Masyarakat (JKM). Apakah langkah yang telah
diambil oleh kementerian dalam memastikan mereka yang berpendapatan di bawah
RM2,208 ini akan mendapat bantuan yang sewajarnya? Apakah inisiatif dan program
yang telah ditawarkan bagi meningkatkan pendapatan isi rumah?

Saya tahu ramai dalam kalangan mereka ini telah membuat pengeluaran
simpanan KWSP dalam menghadapi situasi pandemik COVID-19 ini. Seramai 3.6
juta ahli Kumpulan Wang Simpanan Pekerja (KWSP) direkodkan mempunyai
simpanan kurang daripada RM1,000. Manakala, 6.1 juta lagi mempunyai simpanan
kurang daripada RM10,000. Apakah usaha-usaha kerajaan dalam menangani isu
ini? Saya mohon agar pihak kerajaan dapat membantu pencarum yang terkesan ini
dalam usaha untuk membina dan menambahkan semula simpanan mereka demi
masa depan persaraan mereka. Dengan ini saya menyokong dan menjunjung kasih
terhadap Titah Diraja Seri Paduka Baginda Yang di-Pertuan Agong. Terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Sekijang. Ada pemakluman bagi Ahli-ahli Yang Berhormat di dalam
Dewan. Ada pindaan. Pembahas-pembahas seterusnya adalah Yang Berhormat
Kemaman, Yang Berhormat Sandakan dan Yang Berhormat Balik Pulau.
Memandangkan kesuntukan masa maka Yang Berhormat Kangar akan dibawa ke
esok akan harinya sebagai pembahas pertama. Yang Berhormat Kemaman

dipersilakan.

4.48 ptg.

Tuan Che Alias bin Hamid [Kemaman]: Bismillahi Rahmani Rahim.
Assalamualaikum warahmatullahi wabarakatuh, salam sejahtera dan salam
Keluarga Malaysia. Terima kasih Tuan Yang di-Pertua kerana mengizinkan untuk
saya mengambil bahagian dalam membahas Usul Menjunjung Kasih Titah Seri
Paduka Baginda Yang di-Pertuan Agong dalam Mesyuarat Pertama Penggal Kelima,
Parlimen Keempat Belas.

Sebelum saya memulakan perbahasan ini, izinkan saya membaca sepotong
ayat Al-Quran daripada Surah At-Taghabun. [Membaca sepotong ayat al-Quran]
Maksudnya; “Tidak ada sesuatu musibah yang menimpa seseorang kecuali dengan
izin Allah. Barang siapa beriman kepada Allah nescaya Allah akan memberi petunjuk

kepada hatinya dan Allah Maha Mengetahui segala sesuatu...”.
