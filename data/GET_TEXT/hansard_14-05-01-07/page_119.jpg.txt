DR. 9.3.2022 113

sunnah Nabi SAW menerusi para sahabat, tabiin... [Berucap dalam bahasa Arab]
yang sentiasa bersama mereka dalam prinsip-prinsip aqidah syariah dan akhlak.
JAKIM sendiri memberikan sedikit penjelasan berkaitan definisi tersebut. Antaranya
mereka adalah golongan yang memahami dan berpegang kepada Al-Quran dan
sunah Nabi SAW mengikut manhaj dan kaedah salaf dan khalaf iaitu asya'irah dan
maturidiah.

Pada pandangan saya Tuan Yang di-Pertua, JAKIM haruslah mengambil
peranan terbaik di dalam mengharmonikan keadaan melalui kuasa dan
penghormatan yang diberikan kepada pihak JAKIM sebagai sebuah institusi
kerajaan yang menjaga ketulenan agama Islam yang diamalkan oleh negara kita
Malaysia. JAKIM seharusnya turut memacu kesedaran umat Islam agar menjadikan
Islam sebagai tunjang kesatuan dan kekuatan ummah, seterusnya memajukan diri
mereka dengan iman yang benar dan amal yang ikhlas agar menjadi faktor kepada
kesejahteraan hidup di dunia dan akhirat.

Tuan Yang di-Pertua, perkara kedua yang saya ingin tekankan di dalam
menjamin tertegaknya keadilan di negara kita adalah tanggungjawab bersama kita
untuk terus memperbaharui tekad melaksanakan pemerintahan dan tadbir urus yang
berintegriti dan menjauhi salah laku, salah guna kuasa, korupsi dan rasuah yang
akan meragut harapan tinggi rakyat terhadap kita semua dan akan seterusnya
menjebakkan negara kepada penyakit kronik yang sukar untuk diubati.

Kita seyogia menghargai perubahan-perubahan politik yang berlaku dalam
negara semenjak PRU-14 yang lalu. Walaupun kita masih melalui proses perubahan
yang tidak menentu akibat usaha-usaha penambahbaikan yang cuba diusahakan
secara bersama tetapi kerajaan semasa yang memerintah mestilah kekal istiqamah
melakukan tambah baik dan tidak sesekali menggunakan kuasa yang ada untuk
mengekalkan kuasa sendiri walaupun terpaksa melanggar janji-janji kita bersama
terhadap rakyat.

01530

Hari ini kita sudah pasti tidak selesa dengan kemarahan umum rakyat
terhadap tindak-tanduk orang politik yang dilihat oleh mereka sebagai tidak mesra
rakyat dan hanya mementingkan kekuasaan individu dan kelompok masing-masing.
Pandangan serong ini hendaklah diubati dengan penawar yang benar dan
meyakinkan. Justeru, saya mencadangkan agar usaha-usaha ke arah pengasingan
kuasa antara pihak eksekutif, legislatif dan kehakiman sentiasa diberi keutamaan
dan mestilah diusahakan secara bersama oleh pihak kerajaan dan pembangkang
agar tidak menimbulkan rasa syak dan tidak puas hati sesama kita sendiri di Dewan

yang mulia ini.
