DR. 9.3.2022 134

seluruh negara. Daripada jumlah tersebut hanya 2,358 unit rumah PGBF telah
berjaya disiapkan yang meliputi hanya 11 lokasi. Persoalan saya, bagaimanakah
pula dengan baki rumah yang belum disiapkan? Apakah status terkini projek
tersebut? Bilakah jangkaan kesemua 8,244 unit rumah akan dapat disiapkan.
Tambahan lagi, kita mempunyai sebanyak 317 buah tanah rancangan FELDA di
seluruh negara. Mengapakah hanya 40 buah lokasi FELDA sahaja diberikan
tumpuan untuk projek Perumahan Generasi Baharu ini?

Misalnya di Parlimen Sekijang di mana kawasan Parlimen Sekijang meliputi
lima buah kawasan FELDA iaitu FELDA Pemanis 1, FELDA Pemanis 2, FELDA
Medoi, FELDA Kemelah dan FELDA Redong. Tidak ada satu pun projek Perumahan
Generasi Baharu yang dilaksanakan di kawasan ini. Saya sering mendapat aduan
daripada penduduk FELDA khususnya mereka yang terdiri daripada generasi kedua.
Kebanyakannya telah berumah tangga dan ada yang ingin terus menetap di lokasi
FELDA mereka. Permohonan mereka untuk mendapatkan perumahan generasi
kedua telah dibuat namun hingga kini tidak ada jawapan. Saya mohon agar pihak
kerajaan dapat meneliti dan menyegerakan permohonan perumahan generasi
baharu yang telah lama berlarutan ini.

Tuan Yang di-Pertua, isu terakhir ingin saya sentuh adalah berkaitan dengan
Pendapatan Garis Kemiskinan (PGK). Pada tahun 2020, Malaysia yang menyemak
semula had pendapatan garis kemiskinan kepada RM2,208 berbanding kadar
RM980 yang telah diguna pakai sejak tahun 2005. Jabatan Perangkaan Malaysia
pula menyatakan bahawa pengenalan had baharu itu menjadikan jumlah isi rumah
yang tergolong dalam kategori miskin bertambah kepada 405,441 isi rumah
berbanding hanya 16,653 isi rumah jika menggunakan had sebelum ini. Sebagai
perbandingan berdasarkan PGK baharu ini kadar kemiskinan tahun 2019 adalah 5.6
peratus iaitu 405,441 isi rumah bagi tahun 2019. Manakala, kadar kemiskinan pada
tahun 2016 yang diukur berdasarkan metodologi PGK 2005 adalah sebanyak 0.4
peratus iaitu 24,700 isi rumah.

Namun begitu, jika metodologi PGK 2019 digunakan untuk mengukur kadar
kemiskinan pada tahun 2016, peratusannya ialah 7.6 peratus iaitu 252,743 isi rumah.
Kenaikan kadar had kemiskinan ini memperlihatkan pertambahan sebanyak 25 kali
ganda mereka yang dikategorikan sebagai miskin tegar. Hasil semakan dengan
Pejabat Daerah Segamat bagi kawasan Parlimen Sekijang telah menunjukkan
bahawa seramai 123 isi rumah yang berumur lebih 40 tahun telah dikategorikan
sebagai miskin tegar. Jumlah ini hanyalah jumlah yang telah berjaya didaftarkan.
Namun, saya yakin masih ramai lagi mereka yang belum didaftarkan khususnya

mereka yang berumur dalam lingkungan 25 hingga 39 tahun.
