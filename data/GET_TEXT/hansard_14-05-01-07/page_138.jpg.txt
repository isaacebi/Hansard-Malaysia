DR. 9.3.2022 132

Pendaftaran Negara dan berbagai-bagai jabatan yang ada hubung kait dengan
kehidupan Orang Asli menyelaraskan dasar-dasar mereka agar pendirian Perkara
8(5)(c) Perlembagaan itu diutamakan.

Salah satu aspek ialah jumlah pekhidmat-pekhidmat awam_ yang
berketurunan Orang Asli. Sejak kebelakangan ini, saya melihat makin berkurangan
walhal itu adalah satu dasar di dalam Perlembagaan. Oleh yang sedemikian, saya
memohon Ketua Pengarah Perkhidmatan Awam melihat perkara ini dan
melaksanakan, mengimplementasikan apa yang dirohkan di dalam Perlembagaan
kita. Saya tidak mahu panjang berucap. Dengan ini, saya menyokong Titah Seri
Paduka Baginda Yang di-Pertuan Yang di-Pertuan Agong. Terima kasih.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Cameron Highlands. Seterusnya, saya menjemput Yang Berhormat

Sekijang, 13 minit.

4.36 ptg.

Puan Hajah Natrah Ismail [Sekijang]: Bismillahi Rahmani Rahim. Tuan
Yang di-Pertua, terlebih dahulu saya ingin mengucapkan terima kasih atas
kesempatan yang telah diberikan kepada saya untuk mengambil bahagian dalam
perbahasan menjunjung kasih Titah Seri Paduka Baginda Yang di-Pertuan Agong
pada sesi kali ini. Saya ingin membangkitkan beberapa isu penting yang memerlukan
perhatian dan tindakan daripada pihak kerajaan.

Tuan Yang di-Pertua, baru-baru ini Menteri Kanan Pendidikan ada menjawab
persoalan yang dibangkitkan oleh Yang Berhormat Simpang Renggam berkaitan
dengan lantikan tetap kepada guru-guru interim yang telah melepasi temu duga di
bawah inisiatif pengambilan guru secara one-off, dengan izin. Melalui inisiatif ini,
seramai 18,702 kekosongan jawatan guru telah ditawarkan dan layak dipohon oleh
semua graduan sama ada lepasan Diploma Pendidikan, Sarjana Muda Pendidikan,
mahupun mereka yang bukan aliran pendidikan. Saya menyambut baik usaha yang
diambil oleh pihak kementerian, lebih-lebih lagi apabila guru interim ini diberikan
keutamaan bagi lantikan tetap.

Sesungguhnya guru-guru interim ini telah mempunyai pengalaman mengajar
dan berkemahiran. Oleh yang demikian, bakat yang ada boleh digilap dengan
mengikuti Program Diploma Pascasiswazah Pendidikan (PDPP) yang akan
dikendalikan oleh Institusi Pendidikan Guru Malaysia (IPGM).

[Yang Berhormat Dato’ Ramli bin Dato’ Mohd Nor (Cameron Highlands)

mempengerusikan Mesyuarat]
