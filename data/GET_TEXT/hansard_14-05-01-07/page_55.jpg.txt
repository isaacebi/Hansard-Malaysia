DR. 9.3.2022 49

kurang upaya (OKU). Di bawah Rancangan Malaysia Ke-12, berapa banyakkah
sekolah dirancang untuk pelajar-pelajar OKU dan berapakah bajetnya.

Kanak-kanak yang dilahirkan buta, pekak, bisu, maka Kementerian Kesihatan
dan Kementerian Pendidikan haruslah mula menyediakan sekolah-sekolah teknologi
untuk melatih anak-anak mereka ini. Mereka adalah anak-anak istimewa. Tuan Yang
di-Pertua, ibu bapa yg mempunyai anak istimewa ini menghadapi cabaran besar
untuk membesarkan anak-anak ini.

Timbalan Yang di-Pertua [Dato’ Mohd Rashid Hasnon]: Rumuskan Yang
Berhormat.

Tuan Kesavan a/l Subramaniam [Sungai Siput]: Saya mohon Menteri
berkenaan, apakah rancangan kerajaan masa hadapan golongan ini. Dengan ini
saya menyokong, menjunjung kasih titah Diraja. Sekian, terima kasih Tuan Yang di-
Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Sungai Siput. Seterusnya saya menjemput Yang Berhormat

Keningau, 20 minit selaku ketua parti.

12.23 tgh.

Datuk Seri Panglima Dr. Gapari bin Katingan @ Geofrey Kitingan
[Keningau]: Terima kasih Tuan Yang di-Pertua kerana memberi peluang kepada
saya untuk membahas titah Kebawah Duli Yang Maha Mulia Seri Paduka Baginda
Yang di-Pertuan Agong tengah hari ini. Terima kasih.

Pertama, saya ingin membangkitkan isu cadangan kerajaan baru-baru ini
untuk mengeluarkan kad warga asing di Sabah. Cadangan ini walaupun mungkin
baik, tetapi amat sensitif dari segi persepsi warga Sabah. Ini disebabkan pengalaman
yang pahit bagi mereka di mana sebelum ini ada projek IC, selepas itu ada PSS iaitu
pas sementara yang diberikan kepada warga asing, terutama sekali kepada
pendatang tanpa izin. Oleh sebab itu mereka mentah-mentah menolak apa juga
cadangan kalau disebutkan isu kad.

Tuan Yang di-Pertua, walaupun ini adalah sensitif dan kontroversi dan sering
kali dipolitikkan, tetapi isu ini, masalah ini perlu diselesaikan dengan segera, dengan
holistik dan dengan muktamad sebab kalau tidak, ini akan lebih membahayakan
kepada negeri Sabah, kepada Malaysia dari segi keselamatan, dari segi ekonomi,
dari segi politik dan apatah lagi baru-baru ini kita telah mendengar kumpulan Sulu
telah menuntut membawa kes tuntutan mereka ke Mahkamah di Spain di Madrid dan
mereka telah diberi keputusan, di mana mereka berhak menuntut tidak kurang dari
RM62 bilion daripada Malaysia.
