DR. 9.3.2022 114

Badan-badan dan agensi kerajaan yang bersifat menyiasat, hisbah atau
ombudsman, menerima aduan dan mendedahkan salah laku mestilah dibebaskan
daripada tangan-tangan orang politik agar mereka lebih berani untuk menjalankan
tugas-tugas mereka. Ini termasuklah pihak SPRM, pihak polis, Jabatan Audit
Negara, apatah lagi Parlimen kita sendiri yang menjadi tunjang kepada pemerintahan
demokrasi negara kita. Saya ulangi, segala usaha pembaharuan yang ingin kita
capai mestilah melibatkan kedua-dua pihak iaitu kerajaan dan pembangkang.
Walaupun rumit untuk kita mencapai kesepakatan dalam isu-isu tertentu, tetapi hasil
yang dicapai bersama sudah pasti lumayan dan lebih menjamin kesannya yang baik,
insya-Allah.

Tuan Yang di-Pertua, saya juga ingin menyentuh isu berkaitan pencemaran
alam sekitar yang saya kira sentiasa mendapat perhatian yang serius oleh kita di
Dewan yang mulia ini. Pencemaran alam sekitar adalah kerosakan kepada muka
bumi, tempat yang Allah SWT sediakan dia untuk kita manusia menjalani kehidupan
sementara dengan matlamat besar menguji manusia, siapakah antara mereka yang
terbaik amalan hidupnya di sisi Allah Taala? Bumi yang ibarat syurga kepada alam
semesta ini adalah anugerah besar kehidupan. Kita hidup di bumi dengan segala
macam kemudahan yang telah tersedia dan kita terokai segala kelebihannya demi
memajukan kehidupan kita daripada satu tahap kepada tahap tamadun kehidupan
kita yang lebih baik.

Malangnya, sifat manusia yang bercampur-baur antara baik dan buruk gagal
dikenali dan diuruskan oleh mereka sendiri. Sifat-sifat saatnya, sifat-sifat buruk itu
merajai kehidupan lalu mereka melakukan kerosakan ke atas diri bahkan alam
sekitar, alam kehidupan ini sendiri. Kita amat sedar dengan peringatan Allah SWT
bahawa manusia akan menyaksikan kerosakan ke atas daratan bumi dan lautannya
adalah disebabkan oleh tangan-tangan manusia sendiri yang rakus melakukan
kerosakan demi memenuhi sifat tamak dan haloba mereka.

Hikmat daripada kerosakan alam yang nyata adalah agar kita kembali kepada
Allah SWT, dengan mensyukuri nikmat-Nya yang besar. Sebagaimana firman Allah
Taala dalam Surah Ar-Rum, ayat 41. [Membaca potongan ayat Al-Quran] Antara
tanda kesyukuran adalah kembali melakukan penambahbaikan dan pemulihan ke
atas kerosakan yang berlaku. Itulah yang kita mesti usahakan agar kehidupan kita
kembali ceria dengan alam sekitar yang sejahtera tanpa pencemaran teruk yang
berlaku sebagaimana hari ini.

Tuan Yang di-Pertua, negara kita berhadapan kemusnahan alam sekitar yang
berlaku secara perlahan tanpa disedari jika kealpaan dan kelalaian terus merajai
kehidupan kita. Kita perlukan kekuatan yang besar untuk menggerakkan kesedaran

bersama antara kerajaan dan masyarakat tanpa mengira siapa pun kita. Kita sedang
