DR. 9.3.2022 20

Tuan Che Alias bin Hamid [Kemaman]: Terima kasih Tuan Yang di-Pertua.
Saya menyambut baik kebenaran yang diberikan kepada para petani untuk
menanam tanaman jangka pendek di mana yang disebutkan oleh Yang Berhormat
Menteri tadi.

Soalan tambahan saya, berapakah jumlah permohonan yang telah mendapat
kebenaran TNB dan pemilik tanah untuk diusahakan aktiviti penanaman di bawah
talian penghantaran ini. Terima kasih.

Datuk Seri Takiyuddin bin Hassan: Tuan Yang di-Pertua, terima kasih
sahabat saya dari Kemaman mengenai permohonan yang telah diluluskan. Setakat
ini mengikut rekod saya, ada 115 permohonan yang telah diluluskan bagi aktiviti yang
dibenarkan yang di dalam ROW TNB grid ataupun right of way TNB grid. Walau
bagaimanapun, saya tidak ada maklumat terperincilah mengenai jenis tanah, sama
ada tanah individu ataupun tanah kerajaan.

Daripada jumlah tersebut, 28 permohonan diluluskan berkaitan dengan
tanaman, tapak semaian dan juga nurseri. Lain-lain aktiviti yang mendapat kelulusan
itu seperti mana pembinaan jalan, rel, kolam tadahan, kolam oksidasi dan saluran
paip air dan gas juga itu terkandung di dalam kelulusan yang telah diberikan. Saya
rasa itu sahaja, Tuan Yang di-Pertua. Terima kasih.

Tuan Yang di-Pertua: Terima kasih. Yang Berhormat Bukit Bintang.

Tuan Fong Kui Lun [Bukit Bintang]: Terima kasih Tuan Yang di-Pertua.
Soalan tambahan. Saya ingin bertanya Yang Berhormat Menteri, apa insentif yang
akan diberi kepada pengusaha-pengusaha tanam semula di kawasan-kawasan yang
sudah kerja itu kawasan sudah... [Tidak jelas] Apakah insentif yang akan diberikan
kepada mereka untuk menggalakkan mereka menanam lebih pokok di kawasan-
kawasan yang sudah kerja? Terima kasih.

Tuan Yang di-Pertua: Terima kasih.

Datuk Seri Takiyuddin bin Hassan: Terima kasih sahabat saya Yang
Berhormat Bukit Bintang yang bertanya mengenai insentif yang mungkin boleh
diberi. Pertamanya, saya hendak sebutkan bahawa tanah yang dipegang oleh TNB
untuk talian ini jika dibenarkan petani menanam itu tidak ada caj, no charge, free of
charge. Dia hanya dapatkan kebenaran daripada pemilik dan juga daripada TNB,
tidak perlu dikenakan.

Untuk insentif itu, saya kira di bawah TNB ada insentifnya, atas permohonan.
Mungkin ada penanam-penanam ini yang perlukan itu, kita boleh pertimbangkan.
Kerajaan boleh mempertimbangkan. Itu bentuk insentif sama ada kewangan ataupun
bantuan benih-benih dan sebagainya, itu boleh diberikan. Terima kasih.

Tuan Yang di-Pertua: Terima kasih. Seterusnya Yang Berhormat Tuan
Ahmad Tarmizi bin Sulaiman (Sik).
