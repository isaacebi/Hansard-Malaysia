DR. 9.3.2022 109

terus meningkat berbanding dengan jumlah kerusi yang diberi kepada Sabah dan
Sarawak.

Tuan Yang di-Pertua, terdapat gesaan yang semakin meningkat dari Sabah
dan Sarawak untuk mengembalikan perwakilan Parlimen satu pertiga bagi Sabah
dan Sarawak selaras dengan tujuan asal Perjanjian Malaysia bahawa Kerajaan
Tanah Malaya tidak boleh meminda Perlembagaan tanpa persetujuan Sabah dan
Sarawak. Dengan beberapa wakil rakyat dari Sabah dan Sarawak yang kini di dalam
Kerajaan Persekutuan dan tambah lagi di mana Menteri Undang-undang adalah dari
Sarawak, sekaranglah masa yang terbaik untuk perkara ini dilaksanakan.

Tuan Yang di-Pertua, Sarawak adalah sebuah negeri yang besar dan
kawasannya luas di mana banyak kawasan Parlimennya lebih besar daripada
kebanyakan negeri-negeri di Semenanjung Malaysia. Sebagai contoh, kerusi
Parlimen saya sendiri, Selangau hampir sama besar dengan negeri Pahang,
sesetengah kawasan hanya boleh dihubungi melalui sungai, perahu panjang, denai
hutan dan jalan balak. Pertambahan wakil-wakil dari kawasan tersebut di Parlimen
pasti akan memberi kepuasan kepada pengundi dan integrasi nasional.

Isu pendidikan TVET di Malaysia. Tuan Yang di-Pertua, pada 7 Mac 2022
Perdana Menteri dilaporkan agensi berita BERNAMA sebagai berkata bahawa
Kementerian Pengajian Tinggi (KPT) telah dicadangkan untuk menggubal dasar
baharu mengenai latihan pendidikan teknikal dan vokasional (TVET).

Usaha Kerajaan Persekutuan untuk mempromosikan pendidikan TVET
bermula seawal tahun 2011 melalui Rancangan Malaysia Kesepuluh. Semasa
RMKe-10, arus perdana dan akses yang luas kepada latihan pendidikan teknikal
dan vokasional (TVET) yang berkualiti telah dilaksanakan untuk menangani
keperluan industri untuk pekerja mahir. Langkah-langkah juga diambil untuk
meningkatkan persepsi orang ramai terhadap TVET.

Walaupun kerajaan telah berusaha dan menyediakan sumber yang banyak,
pendidikan TVET belum mencapai kadar pengambilan yang diharapkan oleh
kerajaan dan terdapat keraguan bahawa objektif untuk mewujudkan kumpulan
tenaga kerja mahir yang besar menjelang tahun 2030 mungkin tidak akan tercapai.
Oleh itu, saya mencadangkan perkara-perkara berikut; Pertama, bahawa sukatan
sukatan pelajaran sains di sekolah kita bermula dari Tingkatan 1 menggabungkan
elemen pendidikan TVET.

Di samping itu, semua makmal sains di sekolah menengah mesti dilengkapi
sepenuhnya dengan instrumen yang diperlukan oleh pelajar untuk merapatkan
jurang antara teori dan amalan perindustrian. Kebanyakan pelajar abad ke-21
dengan pendedahan mereka kepada internet dan gadget seperti telefon pintar dan

komputer secara semula jadi cenderung kepada perkara TVET.
