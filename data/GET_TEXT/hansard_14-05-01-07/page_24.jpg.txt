DR. 9.3.2022 18

Jadi, saya kira ramai lagi sebenarnya wanita-wanita yang berjaya. Jadi, kita
harapkan insya-Allah dengan wujudnya Majlis Wanita Negara ini akan lebih ramai
lagi wanita akan diangkat menjadi pemimpin yang berkelayakan untuk memimpin
dalam sektor-sektor yang diceburi. Jadi, insya-Allah ini di antara beberapa perkara
selain daripada beberapa perkara lagi termasuk juga ialah pengumuman bagaimana
wanita yang kematian suami diberi ruang untuk bekerja dari rumah.

Ini adalah salah satu sistem sokongan yang sangat terkesan terutama bagi
mereka yang baru kehilangan kepimpinan dalam keluarga. Ini juga akan memberi
satu semangat untuk mereka terus bekerja dengan lebih produktif dalam
melaksanakan peranan mereka dalam arus pembangunan negara. Terima kasih.

Tuan Yang di-Pertua: Terima kasih. Kalau tidak ada soalan tambahan lagi,
saya ingin menjemput sekarang Yang Berhormat Tuan Chang Lih Kang.

Tuan Chang Lih Kang [Tanjong Malim]: Terima kasih, Tuan Yang di-
Pertua.

Bantulah petani yang rajin menanam,
Soalan saya soalan enam.

6. Tuan Chang Lih Kang [Tanjong Malim] minta Menteri Tenaga dan Sumber
Asli menyatakan sama ada boleh membenarkan petani menanam tanaman jangka
pendek di rizab tanah TNB untuk mengatasi masalah keselamatan makanan.

Menteri Tenaga dan Sumber Asli [Datuk Seri Takiyuddin bin Hassan]:
Assalamualaikum warahmatullahi wabarakatuh dan salam sejahtera. Tuan Yang di-
Pertua, terima kasih kepada sahabat saya Yang Berhormat Tanjong Malim yang
bertanya mengenai aktiviti tanaman di rizab tanah TNB.

Sebelum saya menjawab soalan ini, saya hendak memperbetulkan sedikit
persepsi bahawa sebenarnya tidak ada apa yang dinamakan rizab TNB. Tidak ada
tanah rizab TNB, yang adanya ialah tanah yang terletak di dalam laluan talian
perbekalan elektrik adalah tanah yang mempunyai perjanjian izin lalu ataupun
wayleave yang masih lagi kepunyaan tuan tanah, bukan kepunyaan rizab.

Manakala TNB adalah pihak licensee atau pemegang lesen yang
menggunakan tanah itu untuk memasang dan menyelenggara talian bekalan elektrik
serta bertanggungjawab memastikan keselamatan ke atas talian perbekalan elektrik.

Untuk soalan Yang Berhormat Tanjong Malim, saya ingin menyatakan
bahawa ya, untuk tanah-tanah ini dibenarkan aktiviti penanaman bukan sahaja sayur
dan tanaman jangka pendek tetapi disebut tanaman kontan (cash crop) dan juga
boleh digunakan sebagai padang ragut di bawah talian itu dengan syarat ia
memenuhi apa yang telah dikeluarkan oleh Suruhanjaya Tenaga (ST) yang telah

mengeluarkan ini, satu garis panduan yang dipanggil Garis Panduan Izin Lalu Talian
