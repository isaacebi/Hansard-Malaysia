DR. 9.3.2022 140

pun berlaku beberapa kemalangan di jalan yakni di Jalan Jerangau — Jabor yang
perlu diperbaiki dan diselenggarakan dengan segera.

Terakhir, saya mengharapkan saya ingin dapat maklumat dan status terkini
berhubung dengan pembinaan IPD Kemaman yang sebelum ini saya pernah
bertanya di dalam Dewan yang mulia ini berhubung dengan status IPD Kemaman
yang baharu kerana IPD yang ada pada hari ini tidak sesuai lagi dengan
perkembangan semasa dengan penambahan penduduk dan pertambahan anggota
polis di daerah Kemaman sendiri yang semakin ramai dan penempatan
penduduknya semakin meningkat yang memerlukan suatu pejabat yang kondusif
dan IPD baharu. Saya menyarankan supaya pihak KDN dapat menyegerakan
pembinaan IPD ini. Insya-Allah saya yakin dengan wujudnya IPD baharu ini memberi
semangat kepada para anggota polis khususnya di daerah Kemaman dalam
melaksanakan tugas dan tanggungjawabnya.

Saya rasa sekadar ini Tuan Yang di-Pertua, saya mengucapkan ribuan terima
kasih dan saya menyokong Titah Diraja Seri Paduka Baginda Yang di-Pertuan
Agong. Terima kasih.

Dato' Ramli bin Dato' Mohd Nor [Cameron Highlands]: Terima kasih Yang

Berhormat Kemaman. Dipersilakan Yang Berhormat Sandakan.

5.03 ptg.

Puan Vivian Wong Shir Yee [Sandakan]: Terima kasih Tuan Yang di-
Pertua. Perbahasan saya pada hari ini dikategorikan kepada empat tumpuan tajuk.
Pertama, berkenaan dengan sistem penjagaan kesihatan. Kedua, keperluan untuk
menaik taraf jalan raya, air, sistem pembetungan dan tapak lupus sampah. Ketiga
adalah masalah kekurangan projek rumah kos rendah (PPR). Keempat, pelan
membaik pulih ekonomi Sandakan menerajui endemik COVID-19.

Tuan Yang di-Pertua, saya akan bermula dengan sistem penjagaan
kesihatan memandangkan kita masih berada dalam krisis kesihatan dan kesihatan
awam juga telah menjadi bahan perbincangan utama di seluruh Malaysia. Susulan
kita akan memasuki fasa endemik pada 1 April, adakah kemudahan kesihatan awam
kita di Sabah khasnya di Sandakan akan mampu mengatasi COVID-19, sekiranya
berlaku lagi lonjakan kes sekali lagi.

Bulan lepas apabila gelombang Omicron melanda, Hospital Duchess of Kent
di Sandakan juga sekali lagi mengalami kekurangan katil untuk pesakit dengan
begitu pantas. Klinik pakar hospital juga terpaksa ditutup, sebahagiannya kerana
sumbernya telah dialihkan kepada kes COVID-19. Rawatan dan kes pembedahan
bukan berkaitan COVID-19 ditangguhkan lagi. Populasi Sandakan telah berkembang

lebih setengah juta dan kami juga akan mencapai taraf bandar raya tahun ini.
