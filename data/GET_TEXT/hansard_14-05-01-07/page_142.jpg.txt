DR. 9.3.2022 136

Tuan Yang di-Pertua, dalam keadaan negara yang masih lagi bergelut
dengan peningkatan mendadak kes COVID-19, varian Omicron, negara juga turut
berdepan dengan musibah bencana banjir besar yang berlaku pada penghujung
tahun 2021 di beberapa daerah bagi negeri Selangor dan Pahang. Penghujung
Februari yang lepas negara dikejutkan pula dengan bencana besar yang berlaku di
negeri Terengganu dan Kelantan malah beberapa hari — dua hari lepas berlaku banjir
kilat di beberapa kawasan di Kuala Lumpur dan Selangor ini.

Saya mendapat maklumat bahawa ribuan penduduk telah terjejas dan
terpaksa berpindah ke pusat pemindahan sementara selain beribu kerugian harta
benda dan kemudahan awam akibat bencana alam ini.

1650

Di Parlimen saya sendiri, Kemaman juga turut berlaku banjir yang sangat
teruk dengan seramai 9,245 orang mangsa dari 2,358 buah keluarga sudah
dipindahkan ke 27 PPS pada 2 Mac yang lalu.

Pertama, saya mengambil kesempatan di sini untuk mengucapkan ribuan
terima kasih kepada semua pihak, jabatan-jabatan dan agensi-agensi kerajaan yang
telah pun memberi bantuan dan para sukarelawan Jabatan Amal dan NGO-NGO
yang terlibat yang bersama-sama menjayakan operasi mengurus banjir dan Operasi
Bersih Kemaman pada minggu lepas dalam membantu membersihkan kawasan
sekolah, masjid, rumah-rumah yang terjejas banjir. Saya berdoa semoga semua
mangsa banjir terus tabah dan cekal dalam menghadapi musibah ini. Saya
menyambut baik segala bentuk bantuan yang disalurkan oleh pihak kerajaan kepada
mangsa banjir dan saya mengharapkan inisiatif-inisiatif seperti Tabung Bencana
Banjir Keluarga Malaysia ini diperhebat ke seluruh negara dalam membantu
Keluarga Malaysia yang terjejas akibat bencana banjir ini.

Tuan Yang di-Pertua, tragedi banjir yang dahsyat berlaku di Shah Alam,
Klang, Hulu Langat Selangor serta Karak dan Bentong di Pahang pada 18 dan 19
Disember 2021 yang telah mengorbankan ramai nyawa dan kemusnahan harta
benda yang berskala besar. Kejadian bencana banjir tersebut di luar jangkaan semua
pihak sehingga kawasan yang jarang turut dilanda banjir. Pakar geobencana
menyatakan kejadian banjir luar biasa yang berlaku di Selangor dan Pahang bukan
banjir biasa tetapi ia adalah fenomena aliran puing dan banjir puing. Fenomena ini
bukan baru berlaku di Malaysia kerana pada tahun 1995, aliran puing pernah berlaku
di jalan susur ke Genting Sempah, Pahang. 1996, aliran puing juga pernah berlaku
di perkampungan Orang Asli, Pos Dipang di Perak dan aliran puing turut juga berlaku
di Gunung Jerai pada 18 Ogos 2021 yang lalu.

Kesemua tragedi ini telah mengorbankan nyawa penduduk. Apa yang ingin

saya tekankan di sini sudah tiba masanya pihak kerajaan merangka paradigma
