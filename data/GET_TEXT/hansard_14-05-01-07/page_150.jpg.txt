DR. 9.3.2022 144

Dengan itu, saya mengakhiri perbahasan saya dan saya berharap semua
poin yang saya bangkitkan tadi dapat dijawab oleh Menteri-menteri yang berkenaan
dengan sebaiknya. Sekian, terima kasih.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Sandakan. Selanjutnya saya mempersilakan Yang Berhormat Balik

Pulau.

5.15 ptg.

Tuan Muhammad Bakhtiar bin Wan Chik [Balik Pulau]: Terima kasih
kepada Tuan Yang di-Pertua atas laluan yang diberikan kepada Balik Pulau.
Assalamualaikum warahmatullahi wabarakatuh dan salam hormat. Izinkan saya
merafak sembah bagi turut sama menyokong Usul Menjunjung Kasih Ke Atas Titah
Seri Paduka Baginda Yang di-Pertuan Agong. Saya mulakan dengan dua rangkap
pantun.

Masam kedondong darilah daik,
Warnanya pudar dicicah garam,
Langit mendung air pun naik,
Seluruh bandar menjadi karam.

Terbang lebah di tengah malam,
Tualang desa dicari segera,
Cuaca berubah bencana alam,
Akibat manusia punya angkara.

Tuan Yang di-Pertua, saya ingin menyentuh fasal perubahan iklim. Tuanku
ada bertitah agar kerajaan dapat mengekalkan sekurang-kurangnya 50 peratus
daripada keluasan tanah negara dilitupi dengan kawasan berhutan dan pokok-pokok
melalui pelaksanaan amalan pengurusan hutan secara berkekalan. Selain itu,
kawasan yang berpotensi untuk diiktiraf sebagai geopark hendaklah dikekalkan dan
dipelihara selaras dengan aspirasi untuk mencapai sasaran pelepasan karbon bersih
sifar menjelang tahun 2050. Strategi pertumbuhan hijau yang bakal dilaksanakan
ialah penerima gunaan ekonomi kitaran, pembangunan rendah karbon serta
pengukuhan tindakan daya tahan perubahan iklim dan bencana termasuk faktor
geologi.

Tuan Yang di-Pertua, ramai di kalangan Ahli Parlimen yang telah menyentuh
isu perubahan cuaca berikutan bacaan taburan hujan yang amat membimbangkan
dan berlaku di luar daripada rekod data yang lepas. Misalnya banjir pada bulan
Disember lalu di Kuala Lumpur dan di Selangor dalam masa sehari melebihi taburan
hujan dalam tempoh sebulan. Kajian pakar menunjukkan perubahan iklim menimpa

kita lebih pantas daripada apa yang dijangkakan.
