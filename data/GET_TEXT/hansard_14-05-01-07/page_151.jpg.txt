DR. 9.3.2022 145

Laporan daripada Intergovermental Panel on Climate Change (IPCC) 2022
menunjukkan 3.3 bilion hingga 3.6 bilion manusia atau lebih daripada satu daripada
empat di seluruh dunia kini tinggal di tempat yang sangat terdedah kepada
perubahan iklim. Lebih membimbangkan lagi, berdasarkan laporan yang sama, Asia
Tenggara adalah antara wilayah di dunia yang paling teruk dilanda perubahan iklim
dan terutamanya berisiko kehilangan penempatan dan infrastruktur akibat kenaikan
paras laut.

Saya sedia maklum akan Pelan Strategik Agensi Pengurusan Banjir 2019-
2023 yang telah disediakan sekian lama. Namun, pelan tersebut tidak memadai
dengan bencana yang menimpa negara yang bakal membawa kita kepada masalah
lain seperti masalah banjir, Kemarau, haba bandar serta kehilangan biodiversiti dan
habitat seperti mana yang berlaku di beberapa negara. Kini, misalnya Madagascar
yang telah dilanda empat ribut tropika yang sebelumnya telah mengalami kemarau.
Banjir buruk di China, India, Nigeria, Belgium, Italy dan baru-baru ini di Queensland,
Australia.

Kini kita menyaksikan perubahan cuaca yang luar biasa di negara kita. Kos
kerugian banjir di Malaysia tahun lalu mencecah RM6.1 bilion jelas Jabatan
Perangkaan dalam Laporan Khas Impak Banjir di Malaysia 2021. Kenderaan sahaja
RM1 bilion. Kerajaan Selangor pula menganggarkan kerugian akibat banjir yang
melanda negeri itu pada Disember tahun lepas adalah sekitar RM1.4 bilion termasuk
kos baik pulih infrastruktur kira-kira RM400 juta dan melibatkan 100,000 rumah atau
keluarga yang terjejas dengan anggaran kerosakan paling minimum ialah RM10,000.

Hanya dalam tempoh tiga bulan setelah dilanda banjir pada Disember lalu,
berlaku pula kemusnahan perkakas rumah, belum lagi kita ambil kerugian
kenderaan. Seperti Cik Norma, seorang warga emas yang sempat saya kunjung
ketika meninjau banjir di Batu Tiga Disember lalu, tinggal seorang diri, kehilangan
secara total (total loss). Kemudian, dilanda pula puting beliung pada Februari lepas.
= 1720

Bagaimana mungkin seorang warga emas yang saya pasti lebih ramai lagi
dari kelas B40 perlu hidup dalam keadaan putus harapan. Oleh sebab habis wang
simpanan membeli dan membaiki peralatan rumah disebabkan kegagalan pemimpin
mentadbir.

Antara masalah yang jelas adalah sistem kolam tadahan air retention pond
yang tidak berfungsi dengan baik seperti mana yang berlaku pada projek pembinaan
rancangan tebatan banjir Sungai Bunus. Malah ada yang bertukar menjadi projek
perumahan mega seperti kita dapat lihat apa yang berlaku di Taman Sri Muda

disebabkan kepesatan pembangunan di kawasan Kota Kemuning.
