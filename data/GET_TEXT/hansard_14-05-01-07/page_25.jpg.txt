DR. 9.3.2022 19

Pembekalan Elektrik yang mengandungi garis panduan pelaksanaan aktiviti
penggunaan tanah dan sebagainya.

Jadi untuk ini, apa yang perlu dilakukan atau syarat yang ditetapkan
antaranya ialah ketinggian pokok itu tidak melebihi 6 kaki tinggi ataupun 1.8 meter,
ini atas sebab-sebab faktor keselamatan. Jadi, apa yang perlu dilakukan oleh
seseorang yang berminat untuk menggunakan tanah di bawah talian ini adalah
pertama, mendapatkan kebenaran tuan tanah. Jika tanah itu tanah kepunyaan state
atau state land ataupun tanah hutan simpan atau state reserved perlu mendapat
kebenaran daripada pihak berkuasa negeri ataupun pentadbir tanah.

Sekiranya tanah itu adalah milik individu ataupun individual land, perlu
mendapat kebenaran sama ada dalam bentuk tenancy ataupun dalam bentuk
pajakan (lease). Manakala kebenaran yang kedua daripada TNB sebagai pemegang
lesen ataupun licensee untuk memastikan garis panduan yang dikeluarkan oleh
pihak Suruhanjaya Tenaga itu dapat dipenuhi.

Saya hendak sebutkan juga bahawa Yang Berhormat Tanjong Malim, tanah
di bawah talian TNB ini bukan sahaja boleh digunakan untuk tanaman. Boleh
digunakan untuk kolam tadahan ataupun on-site detention, kolam ikan, kolam udang,
tempat letak kereta, memasang dan merentang gas paip, minyak paip air dan paip
pembetungan dan juga tapak semaian. Banyak aktiviti boleh dibuat di bawah talian
ini. Ini satu indirect CSR daripada TNB. Terima kasih.

Tuan Yang di-Pertua: Terima kasih. Silakan, soalan tambahan pertama.

Tuan Chang Lih Kang [Tanjong Malim]: Terima kasih Tuan Yang di-Pertua.
Terima kasih Yang Berhormat Menteri. Saya menyambut baik jawapan daripada
pihak kementerian. Saya tanya soalan ini sebab di kawasan saya ada juga petani
yang tanam di atas wayleave TNB ini tetapi diminta keluar dari kawasan itu dan kami
difahamkan bahawa tanah tersebut tidak ada kegunaan yang lain.

So, saya ingin menyeru kepada kementerian supaya dapat memastikan
dasar kementerian ini boleh sampai ke bawah. Sekian, terima kasih.

Tuan Yang di-Pertua: Terima kasih. Silakan Yang Berhormat Menteri.

Datuk Seri Takiyuddin bin Hassan: Terima kasih sahabat saya, Yang
Berhormat Tanjong Malim. Ini mungkin ada perkara-perkara yang tidak memenuhi
syaratlah. Yang Berhormat boleh berjumpa terus dengan saya kalau ada masalah
kerana adalah satu polisi kerajaan terutamanya selepas pandemik COVID-19 ini, kita
hendak guna sehabis baik tanah-tanah milik kerajaan dan juga TNB untuk kegunaan
rakyat menjana ekonomi mereka. Jadi, saya menyambut baiklah hasrat Yang
Berhormat. Terima kasih.

Tuan Yang di-Pertua: Terima kasih. Sebelah sini silakan.
