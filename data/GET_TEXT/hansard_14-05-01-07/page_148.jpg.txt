DR. 9.3.2022 142

mengambil tindakan dengan segera dan jangan ada alasannya lagi. Berbilion-bilion
dijana dari Sabah tetapi masalah bekalan air yang basic tidak dapat diselesaikan.

Bandar Sandakan juga menghadapi masalah serius berkenaan dengan
sistem pembetungan berikutan paip pembetungan bawah tanah yang sudah luar dari
kemampuan jangka hayatnya dan masih tidak diganti. Akibatnya paip kumbahan
yang pecah telah menyebabkan pelbagai kejadian lubang terbentuk di tepi jalan atau
sisa kumbahan mencemari kaki lima seperti dalam gambar ini. [Menunjukkan
dokumen] Gambar ini merupakan salah satu gambar yang saya terima dari pada
rakyat mengenai aduan ke atas sisa kumbahan yang mencemari kawasan kaki lima
di belakang kedai mereka.

Jadi Tuan Yang di-Pertua, selain itu soalan saya kepada KPKT adalah,
adakah kementerian mempunyai satu ketetapan bagi amalan standard pelupusan
sisa pepejal mereka? Banyak pihak berkuasa tempatan di Sabah termasuk
Sandakan tidak mempunyai sistem tapak pelupusan sanitari yang betul dengan sisa
pepejal yang membentuk seperti satu gunung sampah yang tinggi dan menyebabkan
pencemaran udara dan air yang serius kepada kawasan sekitar. Bagaimanakah
KPKT berhasrat untuk menyelesaikan masalah ini?

Tuan Yang di-Pertua, Sandakan merekodkan jumlah yang tertinggi rumah
setinggan bagi seluruh negeri Sabah dan dianggarkan terdapat hampir 38,000 orang
ketika ini tinggal di rumah setinggan di Sandakan.

01710

Bagaimanakah tiada projek PPR baharu yang dirancang untuk Sandakan di
bawah RMKe-12 yang mana ini juga tidak masuk akal jika melihat berdasarkan
jumlah setinggan yang tinggi di daerah Sandakan. Justeru, saya menyeru kepada
Yang Berhormat Kepala Batas untuk mengkaji semula program PPR untuk
Sandakan di bawah RMKe-12.

Tuan Yang di-Pertua, poin saya yang seterusnya adalah mengenai kad
warga asing dan isu tanpa negara. Skim kad warga asing yang diumumkan oleh
Menteri Dalam Negeri pada bulan lepas telah banyak menyebabkan kegusaran di
kalangan penduduk tempatan Sabah kerana ia kurang telus dan tiada maklumat
yang lanjut. Saya bersedia untuk menyokong skim ini tersebut jika Menteri mampu
menjawab beberapa soalan yang sangat basic seperti the 5W 1H iaitu who (siapa),
when (bila), what (apa), why (mengapa) dan where (bila) dan how (bagaimana)
mengenai skim tersebut. Hanya soalan-soalan yang sangat basic. Jadi, saya
menyeru kepada Yang Berhormat Menteri Dalam Negeri untuk membuat sesi
taklimat bersama semua Ahli Parlimen sebelum membuat pengumuman yang
sebesar tersebut dengan secara tergesa-gesa seperti yang telah dilakukan beberapa

kali yang lalu.
