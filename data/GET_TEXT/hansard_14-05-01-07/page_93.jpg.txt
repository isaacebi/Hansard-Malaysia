DR. 9.3.2022 87

yang bersesuaian bagi memberi kesedaran kepada masyarakat berhubung
pembersihan awam demi kebersihan alam sekitar. Namun Tuan Yang di-Pertua,
tidak begitu mudah untuk mengubah pemikiran dan kesedaran masyarakat kita,
sebahagian daripada mereka.

SWCorp sentiasa memberikan penekanan kepada masyarakat mengenai
kesedaran pembersihan dalam menjaga alam sekitar. Banyak program kesedaran
awam telah dilaksanakan oleh SWCorp di bawah Kementerian Perumahan dan
Kerajaan Tempatan. Antaranya, program Buang Sampah ke Dalam Tong Sampah.
Program Berani Tegur, Program Kesedaran 3R dan lain-lain lagi program. Sehingga
31 Disember 2021 sebanyak 30,979 program kitar semula telah dilaksanakan di
peringkat komuniti.

Tuan Yang di-Pertua, bagi penguatkuasaan pula sebanyak 138 bilangan
operasi sampah haram telah dilaksanakan di Wilayah Persekutuan Kuala Lumpur
oleh SWCorp. Manakala bilangan kes pendakwaan sampah haram adalah lima kes
untuk tahun 2021 dengan anggaran denda sebanyak RM70,000. Bilangan notis
tawaran kompaun bagi kesalahan tidak mengasingkan sisa di punca daripada Jun
2016 sehingga Disember 2021 adalah sebanyak 30 notis dengan jumlah kompaun
adalah sebanyak RM1,500.

Tuan Yang di-Pertua dan Yang Berhormat Bukit Bintang, tindakan segera
telah diambil oleh KPKT pada 7 Mac selepas banjir kilat berlaku. Kerja-kerja
pembersihan telah mula dilaksanakan oleh syarikat konsesi lantikan KPKT iaitu
Syarikat Alam Flora Sdn. Bhd. pada 7 Mac 2022 iaitu Isnin di kawasan-kawasan yang
telah surut air banjir. Antara kerja-kerja yang dilaksanakan adalah pembersihan
jalan, longkang dan kutipan sisa banjir dan ia juga dilakukan bersama dengan
Kementerian Wilayah Persekutuan, bandar raya.

Kerja pembersihan ini adalah merupakan skop sedia ada dalam perjanjian
konsesi. Maka syarikat konsesi mempunyai jentera yang sesuai dan pekerja
pembersihan yang mencukupi untuk melaksanakan kerja-kerja pembersihan
tersebut. Kerja-kerja pembersihan ini dijangka akan selesai dalam tempoh tiga
hingga empat hari ini.

Tuan Yang di-Pertua, manakala seorang lagi Yang Berhormat yang
menimbulkan pandangan dan hasrat beliau ialah Yang Berhormat Lembah Pantai.
Saya ucapkan terima kasih banyak kepada Yang Berhormat Lembah Pantai. Untuk
makluman Yang Berhormat, peristiwa banjir bulan Disember yang lalu, ini berkaitan
dengan rumah rosak, pembaikan rumah dan sebagainya. KPKT telah menerima 938

senarai nama mangsa yang terlibat di kawasan Kuala Lumpur.
