DR. 9.3.2022 111

Dato’ Ramli bin Dato’ Mohd Nor [Cameron Highlands]: Terima kasih Yang

Berhormat Selangau. Dipersilakan Yang Berhormat Bachok.

3.21 ptg.

Tuan Nik Mohamad Abduh bin Nik Abdul Aziz _ [Bachok]:
Assalamualaikum warahmatullahi wabarakatuh.

Dato’ Ramli bin Dato’ Mohd Nor [Cameron Highlands]: Walaikumsalam.

Tuan Nik Mohamad Abduh bin Nik Abdul Aziz [Bachok]: Bismillahi
Rahmani Rahim. Alhamdulillahi rabbil alamin, wassalatu wassalamu ala Sayidina
Muhammadin wa‘ala alihi wasahbihi ajma’in.

Tuan Yang di-Pertua, terima kasih kerana mengizinkan saya untuk turut serta
di dalam perbahasan usul menjunjung kasih ke atas Titah Diraja dalam Mesyuarat
Pertama, Penggal Kelima, Parlimen Keempat Belas kali ini. Saya mulakan dengan
membaca sepotong ayat Al-Quran yang pendek daripada surah Al-Hajj ayat 45.
[Membaca sepotong ayat Al-Quran] yang bermaksud, “Maka berapa banyak negeri
yang telah kami hancurkan tatkala mereka berlaku zalim.” Sadaqallahul azim.

Tuan Yang di-Pertua, di dalam petikan pendek ayat yang saya bacakan tadi
Allah telah memberikan peringatan yang jelas mengenai kesudahan negeri-negeri di
sepanjang sejarah tamadun manusia yang berlaku zalim terhadap agama Allah dan
juga sesama manusia. Allah menamatkan negara tersebut dengan pengakhiran
yang buruk iaitu kehancuran dengan azab yang diawalkan di dunia ini sebelum azab
di akhirat nanti.

Justeru, hendaklah kita di Dewan yang mulia ini yang telah mewarisi
kekuasaan dan pemerintahan negara sentiasa mengambil peringatan yang suci ini
dengan sebaiknya agar kita kekal memelihara keadilan dan mempertahankannya
daripada dinodai oleh kezaliman akibat kerakusan dan salah guna kuasa yang
diamanahkan oleh rakyat kepada kita semua.

Semakin kita berlaku adil, semakin kita mendekati sifat takwa kepada Allah
sebagaimana firman Allah. [Membaca sepotong ayat Al-Quran] Surah Al-Maidah
ayat 8 yang bermaksud, “Berlaku adillah, ia adalah lebih dekat kepada takwa”. Tuan
Yang di-Pertua, dalam konteks ini saya ingin menekankan dua perkara utama di
dalam menjamin tertegaknya keadilan di dalam pentadbiran negara kita.

Pertama, adalah tanggungjawab negara di dalam menjaga kedudukan dan
peranan agama Islam di dalam memandu kemajuan negara dan kehidupan
rakyatnya. Agama adalah amanah tertinggi yang perlu dijaga oleh negara. la
sebagaimana digambarkan oleh Imam Al-Ghazali di dalam kitab agung beliau iaitu
Ihya-Ulumuddin, saya baca teksnya. [Berucap dalam bahasa Arab] Yang bermaksud

“Pemerintahan dan agama itu adalah kembar. Agama itu adalah asas binaan
