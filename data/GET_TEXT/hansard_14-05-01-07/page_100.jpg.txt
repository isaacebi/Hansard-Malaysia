DR. 9.3.2022 94

memerlukan bantuan. Yang Berhormat, apa yang berlaku pada kedua-dua hari itu
adalah fenomena banjir kilat. Kita tahu takrifan banjir kilat di bawah, berdasarkan
takrifan Jabatan Pengairan Saliran adalah satu perkara yang tidak ditakrifkan
sebagai bencana di bawah arahan MKN 2020.

Akan tetapi di atas keprihatinan Yang Amat Berhormat Perdana Menteri, kita
memang sedang melihat supaya cadangan hal-hal yang berkaitan banjir kilat ini
dinilai semula supaya menjadi sebahagian takrifan bencana Yang Berhormat.
Perkara ini sedang diteliti oleh pihak-pihak berkaitan penstrukturan semula supaya
apa musibah yang dihadapi rakyat harus diambil kira walau apa bentuk pun, sama
ada banjir kilat atau bencana keseluruhannya.

Akhir sekali banjir kilat walaupun tidak ditakrifkan sebagai bencana Yang
Berhormat, sekiranya disyorkan oleh Jawatankuasa Bencana Wilayah atau
Jawatankuasa Bencana mana-mana daerah berdasarkan impak kejadian tersebut.
Kalau impaknya itu sampai ke satu tahap walaupun ianya itu adalah banjir kilat
terhadap harta benda dan nyawa serta keperluan mangsa untuk berpindah ke PPS,
penyaluran bantuan boleh dipertimbangkan Yang Berhormat. Terima kasih.

Dato’ Ramli bin Dato’ Mohd Nor [Cameron Highlands]: Terima kasih
Yang Berhormat Timbalan Menteri. Dipersilakan Yang Berhormat Timbalan Menteri
Alam Sekitar dan Air.

2.38 ptg.

Timbalan Menteri Alam Sekitar dan Air [Dato’ Mansor bin Othman]:
Terima kasih Tuan Yang di-Pertua dan terima kasih Yang Berhormat sekalian.
Assalamualaikum warahmatullahi wabarakatuh dan salam sejahtera. Terlebih dahulu
izinkan saya Tuan Yang di-Pertua mewakili warga Kementerian Alam Sekitar dan Air
(KASA) untuk merakamkan rasa simpati kepada mangsa banjir yang terkesan
dengan fenomena banjir 7 Mac yang lepas.

Terima kasih juga diucapkan kepada kesemua anggota penyelamat, agensi
kerajaan, NGO dan sukarelawan yang membantu dalam pemulihan pasca banjir di
kawasan-kawasan yang terjejas. Saya juga ingin mengucapkan terima kasih pada
Ahli-ahli Yang Berhormat yang mengambil bahagian pada sesi petang ini
membahaskan isu yang dibangkitkan ini.

Saya pertama kali ingin menyambut baik saranan cadangan yang diberikan
oleh Yang Berhormat Bukit Bintang. Ada beberapa perkara yang dibangkitkan oleh
Yang Berhormat Bukit Bintang berkenaan dengan saranan bagi membaiki keadaan
ini. Pertamanya Yang Berhormat Bukit Bintang sebut tentang sistem yang mereka
perlu membaiki penambahbaikan sistem penyelenggaraan perparitan dan saliran —

yang ini pun dibangkitkan oleh beberapa orang Yang Berhormat yang lain juga.
