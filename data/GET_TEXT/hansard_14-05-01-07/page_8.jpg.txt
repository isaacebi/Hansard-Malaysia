DR. 9.3.2022 2

perniagaan pengiriman wang bagi melindungi pengendali pengiriman wang daripada
digunakan sebagai perantara untuk aktiviti penghantaran wang haram.

Sebagai suatu langkah pengawalan, BNM di dalam Malaysia juga
menetapkan had transaksi bagi pengeluaran wang keluar oleh seorang individu,
tidak boleh melebihi RM50,000 setiap hari. Di samping itu, pengendali tersebut juga
dikehendaki untuk mengemukakan statistik transaksi secara berkala kepada Bank
Negara Malaysia. Terima kasih.

Tuan Yang di-Pertua: Baik. Soalan tambahan pertama.

Dato’ Dr. Mohd Khairuddin bin Aman Razali [Kuala Nerus]: Terima kasih
Tuan Yang di-Pertua. Terima kasih Yang Berhormat Timbalan Menteri. Isu keluarnya
duit dari negara kita, yang angkanya yang sangat besar ini tentulah menarik
perhatian rakyat Malaysia sendiri kerana angkanya seperti dicatatkan sekitar RM30
bilion hingga RM40 bilion setahun.

Ya, kita faham bahawa kerajaan telah menyediakan pelbagai langkah untuk
mengawal, tidak berlakunya pengubahan wang haram. Akan tetapi, sejauh mana
pula kerajaan mendapat manfaat daripada pengeluaran duit tadi menerusi cukai
yang dikenakan daripada warga asing? Atau juga pemantauan terhadap duit-duit
yang tidak diisytiharkan yang keluar dengan cara yang tidak menerusi money
changer dan sebagainya. Terima kasih Tuan Yang di-Pertua.

Tuan Haji Yamani Hafez bin Musa: Terima kasih atas soalan susulan.
Memandangkan pelaksanaan yang saya katakan tadi, aktiviti pengeluaran wang
tanpa lesen merupakan satu kesalah sebenarnya di bawah Akta 731. Bank Negara
Malaysia juga meningkatkan aktiviti pengawasan surveillance dengan izin bagi
mengenal pasti pengendali yang tidak sah serta menambah baik keupayaan
pemantauan dengan mengguna pakai analisis data atau data analytics dengan izin,
bagi mengenal pasti risiko dalam industri dan mengesan transaksi-transaksi yang
mencurigakan dengan lebih berkesan.

Langkah untuk meningkatkan keberkesanan penguatkuasaan juga sedang
diambil melalui penambahbaikan terhadap Akta 731 untuk memastikan tindakan
penguatkuasaan yang lebih cekap dan punitif supaya kita dapat mencegah aktiviti
perniagaan pengiriman wang yang tidak sah.

Setakat akhir bulan Disember 2021, sebanyak 42 pengendali pengiriman
wang yang bukan bank telah dilesenkan di bawah Akta 731 yang menyediakan
perkhidmatan tersebut melalui 1,410 premis di seluruh negara dan secara atas talian.
Terima kasih.

Tuan Yang di-Pertua: Okey. Ada soalan tambahan?

Datuk Haji Hasanuddin bin Mohd Yunus [Hulu Langat]: Hulu Langat.

Tuan Yang di-Pertua: Silakan Yang Berhormat Hulu Langat.
