DR. 9.3.2022 21

[Soalan No. 7 — Yang Berhormat Tuan Haji Ahmad Johnie bin Zawawi [Igan]
tidak hadir]

[Soalan No. 8 — Yang Berhormat Dr. Ong Kian Ming [Bangi] tidak hadir]

9. Tuan Ahmad Tarmizi bin Sulaiman [Sik] minta Menteri Pertanian dan
Industri Makanan menyatakan langkah kementerian untuk mempertimbangkan
imbuhan atau pampasan kepada negeri-negeri yang menjadi pengeluar utama padi
negara memandangkan negeri terbabit telah mengalami kos lepas perolehan hasil
negeri dalam bentuk percukaian serta tanah di negeri terlibat tidak dapat
dibangunkan dengan pembangunan komersial seperti negeri-negeri lain.

Timbalan Menteri Pertanian dan Industri Makanan | [Datuk Seri Haji
Ahmad bin Hamzah]: Terima kasih, Tuan Yang di-Pertua. Terima kasih sahabat
saya Yang Berhormat Sik. Untuk makluman Ahli Yang Berhormat, MAFI mengambil
maklum akan cadangan insentif fiskal pengekalan kawasan tanaman padi di negeri-
negeri pengeluaran padi yang utama dalam negara, khususnya negeri Kedah seperti
yang telah dibangkitkan oleh Yang Berhormat tadi.

#1100

Pada masa kini, MAFI sangat komited untuk mengekalkan Kedah
terutamanya, sebagai jelapang padi utama negara bagi menyokong Agenda Sekuriti
Makanan Negara. Kawasan jelapang padi negeri Kedah akan terus diberikan
perhatian oleh Kerajaan Persekutuan, khususnya bagi meningkatkan pendapatan
petani yang rata-ratanya berada dalam golongan B40.

Sehubungan itu, MAFI juga berharap agar kerajaan negeri dapat terus
memberikan komitmen dalam mengekalkan kawasan tanaman padi yang sedia ada
bagi memenuhi keperluan makanan ruji serta sekuriti makanan rakyat Malaysia.
Selain itu, MAFI berpandangan bahawa pengekalan kawasan menanam padi adalah
amat penting bagi usaha kita memastikan jaminan bekalan makanan negara yang
mencukupi, terutamanya dalam tempoh pandemik COVID-19 ini.

Dalam menyokong Agenda Sekuriti Makanan Negara, pelbagai bentuk
subsidi dan bantuan telah diberikan oleh Kerajaan Persekutuan dalam bentuk input
dan juga output pertanian. Pembinaan infrastruktur baharu dan naik taraf
infrastruktur pengairan yang sedia ada. Perkara ini akan memberikan manfaat
secara terus kepada golongan sasar iaitu pesawah yang merupakan penduduk
semua negeri yang terlibat termasuk di negeri Kedah. MAFI dan pihak yang
berkepentingan lain akan terus berbincang bagi mewujudkan satu situasi menang-
menang demi Agenda Sekuriti Makanan Negara. Terima kasih Tuan Yang di-Pertua.

Tuan Yang di-Pertua: Terima kasih.
