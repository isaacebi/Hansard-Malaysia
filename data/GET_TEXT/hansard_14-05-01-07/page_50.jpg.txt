DR. 9.3.2022 44

perbandaran yang lebih tinggi seperti Johor, Melaka, Pulau Pinang, Selangor,
Putrajaya dan Kuala Lumpur.

Walaupun purata indeks harga pengguna tahunan Terengganu adalah yang
terendah dan menunjukkan harga barangan dan perkhidmatan di negeri ini masih
rendah berbanding negeri-negeri lain, namun dengan trend inflasi seperti yang
dihuraikan sebelum ini, tidak mustahil situasi akan berubah jika masih tiada perhatian
dan pendekatan yang munasabah diberikan oleh pihak berkuasa.

Susulan isu geopolitik antarabangsa terutamanya yang sedang berlangsung
seperti peperangan antara Rusia dan Ukraine serta bencana alam seperti banjir
besar yang melanda di beberapa buah negeri dan daerah dalam negeri Terengganu,
ia pasti akan memberikan kesan terhadap harga dan rantaian bekalan makanan dan
bahan mentah. Ini sekali gus menyumbang kepada kenaikan harga barangan dan
perkhidmatan dalam pasaran tempatan dalam tempoh jangka masa ke hadapan ini.

Saya berharap jalinan erat dapat dibuat di antara Kerajaan Persekutuan
dengan Kerajaan Negeri Terengganu melalui jabatan-jabatan dan agensi-agensi
yang berkaitan untuk menanganinya dengan berkesan dan secara lebih menyeluruh
kerana kadar inflasi ini mempunyai kaitan yang amat rapat dengan kadar
pertumbuhan ekonomi dan kadar pengangguran.

Adalah dikhuatiri sekiranya tiada langkah wajar diambil segera, hal ini akan
menjejaskan sasaran Kerajaan Negeri Terengganu untuk mencapai pertumbuhan
Keluaran Dalam Negeri Kasar (KDNK) antara 3.0 peratus hingga 3.4 peratus dan
menyediakan peluang-peluang pekerjaan pada tahun 2022 seperti yang telah
diumumkan oleh Yang Amat Berhormat Menteri Besar Terengganu semasa
membentangkan Belanjawan 2022 Terengganu Darul Iman pada 15 November lalu.

Seterusnya Tuan Yang di-Pertua, agensi Sekuriti Bekalan Makanan. Bagi
mengatasi masalah kekurangan bekalan makanan, setiap negara perlu mempunyai
sekuriti makanan. Sekuriti makanan bermakna semua orang pada setiap masa boleh
memperoleh makanan yang mencukupi untuk meneruskan hidup yang sihat dan
aktif. Bagi menjamin sekuriti makanan sesebuah negara, kerajaan perlu memainkan
peranan penting dalam menjamin bekalan makanan mencukupi.

Pada waktu ini, negara kita masih lagi ketiadaan agensi khusus yang
bertanggungjawab untuk jaminan bekalan makanan ketika beberapa buah negara
lain telah menubuhkan agensi sama bagi menangani isu itu termasuk Singapura
yang mempunyai Agensi Makanan Singapura (SFA) sejak 1 April 2019.

Cadangan saya ini membolehkan penubuhan agensi ini sebagai suatu badan
berkanun yang bertanggungjawab terhadap akses jaminan bekalan dan simpanan
makanan dalam negara. Agensi ini boleh membina kerjasama dengan pemain-

pemain industri pertanian bagi kepelbagaian sumber makanan import dan tempatan
