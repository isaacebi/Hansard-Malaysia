DR. 9.3.2022 89

Tuan Ahmad Fahmi bin Mohamed Fadzil [Lembah Pantai]: Boleh saya
tanya? Yang Berhormat Timbalan Menteri. Tadi sebut pasal Lembah Pantai.

Dato’ Sri Dr. Haji Ismail bin Abd Muttalib: Ya. Ya.

Tuan Ahmad Fahmi bin Mohamed Fadzil [Lembah Pantai]: Terima kasih
atas penjelasan Yang Berhormat Timbalan Menteri. Cuma isunya, kejadian banjir itu
berlaku pada 18, 19 Disember yang lalu dan oleh kerana penduduk Kampung Pasir
tidak mendapat apa-apa maklumat. Tidak ada apa-apa pemberitahuan, status.
Maka, mereka telah mengusahakan sendiri. Keluar poket sendiri, belanja sendiri
untuk baiki rumah. Jadi, saya tidak tahu sama ada jumlah yang disebutkan oleh Yang
Berhormat Timbalan Menteri tadi masih relevan ataupun tidak kerana mereka
terpaksa cari duit sendiri. Pinjam ataupun keluarkan daripada tabung untuk mereka
selesaikan.

Jadi, sekiranya daripada jumlah ini, adakah Yang Berhormat Timbalan
Menteri boleh maklumkan berapa sebenarnya- bila yang akan dilakukan? Adakah
dalam masa seminggu, dua minggu ataupun macam mana? Oleh sebab bunyi
macam lama lagi. Kalau lama lagi, tidak payahlah kan? Kecuali hendak diberi
pampasan kerana ada nilai. Kalau tidak boleh diselesaikan ataupun telah
diselesaikan dahulu, maka itu yang diberi bantuan. Minta penjelasan. Terima kasih.

Dato’ Sri Dr. Haji Ismail bin Abd Muttalib: Terima kasih Yang Berhormat
Lembah Pantai. Sebenarnya kerajaan sangat prihatin tentang kebajikan masyarakat
kita, terutamanya yang terlibat dengan banjir. Jaminan ini telah diberikan oleh Yang
Amat Berhormat Perdana Menteri. Cuma saya faham, saya Ahli Parlimen yang boleh
dikata saban tahun berpengalaman dengan banjir. Kita tahu memang kita bangga
dengan sebahagian penduduk kita. Walaupun mereka perlukan bantuan kerajaan
tetapi mereka bersedia mencari juga ruang untuk membaiki rumah mereka sendiri.

Namun demikian Yang Berhormat Lembah Pantai, insya-Allah saya akan
pastikan. Oleh kerana ini telah pun dijanjikan oleh kerajaan dan kita ada
jawatankuasa khas di bawah untuk menilai rumah yang rosak, rumah yang perlu
dibaiki, rumah yang rosak perlu dibaiki bawah daripada RM5,000 dan sebagainya.
Jadi insya-Allah, saya akan cuba cari jalan, Yang Berhormat. Kalau boleh saya turun
sendiri di kawasan berkenaan untuk melihat apa sebenarnya yang berlaku. Terima
kasih Yang Berhormat.

Dato’ Ramli bin Dato’ Mohd Nor [Cameron Highlands]: Terima kasih Yang
Berhormat Timbalan Menteri Perumahan dan Kerajaan Tempatan. Dipersilakan

Yang Berhormat Timbalan Menteri Jabatan Perdana Menteri.
