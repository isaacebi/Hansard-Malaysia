DR. 9.3.2022 47

Tuan Yang di-Pertua, sejak kebelakangan ini, timbul kesedaran daripada
kalangan masyarakat Orang Asli Parlimen Sungai Siput untuk menuntut pampasan
terhadap kawasan atau tanah rizab asli apabila kawasan tersebut terlibat dengan
projek pembangunan kerajaan negeri mahupun swasta, termasuk pemimpin-
pemimpin parti politik atau wakil rakyat di DUN Lintang, Parlimen Sungai Siput. Saya
mahu penjelasan daripada Yang Berhormat Menteri yang berkaitan, knususnya
Menteri Pembangunan Luar Bandar dalam perkara yang dibangkitkan masyarakat
Orang Asli Sungai Siput.

Tuan Yang di-Pertua, seterusnya saya rujuk Titah Tuanku perkara 30,
penyediaan tempat tinggal yang selesa dan kondusif juga perlu diperluaskan melalui
penyediaan bantuan bina baru serta pembaikan rumah yang uzur terutamanya
kepada golongan miskin dan kurang berkemampuan agar mereka juga dapat
menjalani kehidupan yang lebih sejahtera.

Tuan Yang di-Pertua, di Parlimen Sungai Siput ramai golongan miskin dan
miskin papa kedana wajar dibantu membina rumah kos rendah di Parlimen Sungai
Siput. Tuan Yang di-Pertua, di Parlimen Sungai Siput kira-kira 600 ketua isi rumah
daripada 2,500 ketua isi rumah dari kalangan masyarakat asli tidak memiliki rumah
dan mereka terpaksa kongsi kelamin dengan ahli keluarga mereka yang lain. Saya
merayu kepada JAKOA dan Menteri Pembangunan Luar Bandar, mengambil
maklum perkara ini. Laksanakanlah seruan Titah Tuanku, penyediaan tempat tinggal
yang selesa untuk golongan ini.

Saya juga mengambil kesempatan ini mengucapkan terima kasih kepada
NGO, Insaf Malaysia yang sangat prihatin berjanji membina lima buah rumah baru
bagi masyarakat Orang Asli di Kampung Ulu Cenin, Kampung Kajang, Kampung
Kemboh, Kampung Pos Pui dan Pos Biah, sebelum hari raya tahun ini. Terima kasih
kepada NGO Insaf Malaysia.

Tuan Yang di-Pertua seterusnya saya ingin menyentuh isu Unit Dialisis
Hospital Sungai Siput. Sebulan yang lalu saya ziarah keluarga Makcik Saitom binti
Abdul Aziz yang berumur 66 tahun di Kampung Puluh Satu, Sungai Siput. Makcik
Saitom binti Abdul Aziz ini dinasihatkan oleh doktor pakar hospital kerajaan untuk
menjalani rawatan dialisis kerana buah pinggangnya rosak.

Hospital Sungai Siput yang hanya ada 16 mesin tidak mampu membantu
makcik Saitom untuk menjalani dialisis di Hospital Sungai Siput kerana senarai yang
menunggu untuk rawatan ini melebihi 100 orang. Makcik ini tiada pilihan, terpaksa
menjalani rawatan ini di pusat swasta yang perlu bayar hampir RM47 ribu setahun.

Makcik ini tiada SOCSO, maka tiada pilihan, terpaksalah mencari duit untuk

menyelamatkan nyawanya. Saya sebagai wakil rakyat turun padang membantu bagi
