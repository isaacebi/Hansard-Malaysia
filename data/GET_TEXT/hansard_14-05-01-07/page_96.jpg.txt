DR. 9.3.2022 90

2.25 ptg.

Timbalan Menteri di Jabatan Perdana Menteri (Tugas-tugas Khas)
[Datuk Mastura binti Tan Sri Dato’ Mohd Yazid]: Terima kasih Tuan Yang di-
Pertua. Terima kasih kepada semua sahabat yang telah mengutarakan
permasalahan di kawasan masing-masing. Saya turut merasa sedih juga di atas apa
yang berlaku dalam dua hari di Lembah Pantai ini. Saya ingin menjawab dulu kepada
Yang Berhormat...

Tuan Ahmad Fahmi bin Mohamed Fadzil [Lembah Pantai]: Lembah
Klang, bukan sahaja Lembah Pantai.

Datuk Mastura binti Tan Sri Dato’ Mohd Yazid: Sorry. Lembah Pantai,
Lembah Klang.

Tuan Ahmad Fahmi bin Mohamed Fadzil [Lembah Pantai]: Terima kasih.
Lembah Pantai di hati Yang Berhormat Timbalan Menteri.

Datuk Mastura binti Tan Sri Dato’ Mohd Yazid: Lembah Klang ya, Kuala
Lumpur dan juga Selangor. Okey, maaf. [Ketawa] Yang Berhormat Bukit Bintang
ingin tahu mekanisme urusan bencana dipertingkatkan melibatkan semua agensi.
Yang Berhormat Bukit Bintang, mekanisme ini, mekanisme pengurusan bencana
adalah di bawah Arahan MKN 20 dengan jelas menggariskan satu dasar pengurusan
dan bantuan bencana di darat mengikut tahap bencana serta mewujudkan satu
mekanisme pengurusan yang menentukan peranan dan tanggungjawab pelbagai
agensi dan pihak-pihak berkepentingan yang terlibat semasa bertindak menangani
sesuatu kejadian bencana.

Arahan ini juga jelas menggariskan tatacara serta perintah dan kawalan
mengendalikan urusan tindak balas terhadap bencana melalui penubuhan
Jawatankuasa Pengurusan Bencana di peringkat Pusat, negeri dan daerah.
Pengurusan Jawatankuasa Pengurusan Bencana daerah bersama-sama dengan
Komander Operasi Bencana bertanggungjawab membuat penilaian mengenai
bencana yang sedang dikendalikan, antara lain daripada segi aspek keupayaan
agensi-agensi di peringkat daerah untuk menanganinya.

Setelah penilaian dibuat dan tindakan awalan diambil tetapi didapati bahawa
kejadian bencana tersebut tidak dapat ditangani oleh jentera peringkat daerah.
Maka, Jawatankuasa Pengurusan Bencana daerah hendaklah memaklumkan
kepada Jawatankuasa Pengurusan Bencana negeri dan seterusnya, Jawatankuasa
Pengurusan Bencana Pusat untuk mendapatkan bantuan segera.

Justeru, Jawatankuasa Pengurusan Bencana negeri dan Jawatankuasa
Pengurusan Bencana daerah masing-masing telah dipertanggungjawabkan dan

mempunyai kuasa untuk menyelaras serta mengatur gerak jentera pengurusan
