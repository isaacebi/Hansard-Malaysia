DR. 9.3.2022 104

peluang kepada para nelayan menangkap ikan dan mendapat elaun sara hidup
nelayan, subsidi minyak dan bantuan-bantuan lain daripada kerajaan terutamanya
pada musim tengkujuh.

Hakisan pantai. Tuan Yang di-Pertua, tanah adalah pusaka yang tidak ternilai
dan harus dipertahankan dan dilindungi oleh generasi-generasi yang akan datang.
Tanah-tanah penduduk kampung yang berhampiran pantai terdedah kepada pukulan
ombak dan terkesan kepada ancaman hakisan pantai yang terjadi setiap masa dan
ketika, terutama sekali pada musim tengkujuh. Sudah berpuluh atau beratus ekar
tanah penduduk lenyap dimakan laut dan hilang selama-lamanya.

Proses hakisan pantai akan terjadi disebabkan pukulan ombak dan ditambah
lagi perubahan cuaca dan kenaikan paras air laut. Akan tetapi, fenomena hakisan
pantai ini boleh dielakkan atau dikurangkan dengan pelbagai cara atau pendekatan
yang boleh diambil oleh kerajaan. Sebagai contoh, dengan membina benteng
pemecah ombak, tembok batu, groin dan beberapa struktur pantai yang lain.
Teknologi pembinaan yang terkini dan moden boleh digunakan untuk pembinaan
struktur kawalan pantai ini. Apa yang penting adalah iltizam yang kuat oleh kerajaan
untuk menjaga garisan pantai supaya tidak hilang selama-lamanya.

Saya percaya Kementerian Alam Sekitar dan Air (KASA) melalui Jabatan
Pengairan dan Saliran Malaysia mempunyai kepakaran untuk melindungi aset
negara yang sangat berharga ini. Di Parlimen Tanjong Manis juga tidak sunyi
daripada masalah hakisan pantai, di pantai peranginan Belawai yang terkenal
sebagai destinasi pelancongan yang baharu juga terancam oleh hakisan pantai dan
harus dilindungi supaya dapat bertahan lama.

Pantai ini merupakan destinasi yang sangat popular bagi penduduk di
kawasan zon tengah Sarawak. la perlu dijaga dan dipelihara agar boleh menjadi
tarikan pelancong dan menguntungkan sosioekonomi rakyat tempatan.

Tuan Yang di-Pertua, isu banjir. Kebelakangan ini keadaan banjir semakin
kerap berlaku. Baik di kawasan tengah-tengah bandar, di hulu sungai dan juga di
tepi pantai. Keadaan banjir ini menunjukkan bahawa dunia kita semakin tua dan ia
berlaku disebabkan perubahan iklim dan juga kenaikan paras laut.

Saya percaya banyak kajian dan reka bentuk mengenai tebatan banjir sudah
dilakukan oleh kepakaran Jabatan Pengairan dan Saliran Malaysia di bawah KASA
untuk semua lembangan sungai utama di seluruh negara. Saya juga difahamkan
bahawa KASA telah menganggarkan peruntukan lebih kurang RM390 bilion untuk
tempoh selama 50 tahun untuk mengatasi masalah banjir dan hakisan pantai.

Saya menyokong usaha-usaha untuk mengatasi masalah banjir dan hakisan
pantai dan menyeru agar kerajaan memandang serius permasalahan ini dan

memberi lebih peruntukan kepada KASA supaya kerja-kerja mengatasi masalah
