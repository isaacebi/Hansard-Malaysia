DR. 22.3.2022 15

Bagi memastikan harga minyak sawit mentah kekal stabil pada masa

hadapan, kementerian telah mengambil langkah-langkah strategik seperti berikut:

(i) untuk meningkatkan produktiviti pengeluaran sawit, pihak
kementerian juga melihat kepada mekanisasi dan
penambahan pekerja asing kepada sektor perladangan sawit
di mana ia secara tidak langsung dapat meningkatkan
pengeluaran sawit dan seterusnya akan menstabilkan harga
di pasaran;

(ii) seterusnya melalui program penanaman semula sawit yang
dicadangkan supaya langkah ini dapat memastikan industri
sawit kekal kompetitif pada masa hadapan, di samping dapat
memastikan paras stok minyak sawit agar terus rendah bagi
memastikan harga minyak sawit kekal stabil pada masa
hadapan;

(iii) melancarkan Kontrak Niaga Hadapan Minyak Sawit Mentah
khusus kepada Wilayah Sabah dan Sarawak. Ini secara tidak
langsung dijangka dapat mewujudkan mekanisme harga
minyak sawit mentah yang lebih stabil;

(iv) meningkatkan permintaan terhadap minyak sawit, produk
berasaskan sawit melalui pengukuhan pasaran sedia ada
seperti di Pakistan, Turki, negara ASEAN dan sebagainya;

(v) juga memperkukuhkan kerjasama strategik bersama negara
Indonesia melalui Majlis Negara-negara Pengeluar Minyak
Sawit (CPOPC); dan,

(vi) juga pelaksanaan Skim Pensijilan Minyak Sawit Mampan Malaysia.

Segala strategi yang dilaksanakan ini, sedikit sebanyak ia dapat
mengimbangkan dan menstabilkan harga pasaran minyak sawit di seluruh dunia.
Terima kasih.

Tuan Yang di-Pertua: Terima kasih, soalan tambahan.

Datuk Seri Panglima Hajah Azizah binti Datuk Seri Panglima Haji Mohd
Dun [Beaufort]: Terima kasih, Yang Berhormat Timbalan Menteri. Terima kasih,
Tuan Yang di-Pertua. Withhold Release Order (WRO) telah dikenakan ke atas
syarikat Malaysia yang mengeksport minyak kelapa sawit ke US oleh Kastam US
disebabkan berkaitan dengan forced labour dan lain-lain lagi. Walaupun eksport ke
US ini tidak besar tetapi ini memungkinkan impak ke atas trade dan investment

negara kita.
