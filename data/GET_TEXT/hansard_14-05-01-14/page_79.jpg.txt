DR. 22.3.2022 72

untuk kit ujian kendiri supaya ia akhirnya akan membantu usaha kita untuk sama-
sama keluar daripada pandemik, masuk ke fasa peralihan endemik.

Terima kasih Tuan Yang di-Pertua atas— saya rasa tiga atau empat minit
tambahan yang diberikan oleh Tuan Yang di-Pertua. Terima kasih.

Tuan Yang di-Pertua: Terima kasih Yang Berhormat. Seterusnya Yang

Berhormat Tumpat, silakan.

3.10 ptg.

Dato’ Haji Che Abdullah bin Mat Nawi [Tumpat]: Terima kasih Tuan Yang
di-Pertua atas peluang yang diberikan kepada saya untuk mengambil bahagian
dalam perbahasan Rang Undang-undang Perbekalan Tambahan 2021 pada hari ini.

Tuan Yang di-Pertua, pertamanya saya ingin menyentuh mengenai
peruntukan bagi Suruhanjaya Pilihan Raya RM67.721 juta. Kini kita berada dalam
lipatan sejarah politik yang unik dan penuh dengan kejutan dalam negara selepas
tahun 2018, di mana kita menyaksikan empat pilihan raya negeri dan beberapa
pilihan raya kecil telah diadakan. Bahkan berlaku perubahan kerajaan bukan sahaja
di peringkat Persekutuan, mahupun juga di beberapa buah negeri. Jadi kos pilihan
raya yang terpaksa ditanggung dan dikeluarkan oleh kerajaan bagi menampung
perjalanan pilihan raya yang tentu nilainya bukan sedikit.

Saya ingin memberi contoh ketika Pilihan Raya Negeri Johor diadakan, SPR
memaklumkan bahawa kos bagi melaksanakan PRN ini telah mencecah RM96 juta.
Jadi, kos RM96 juta ini kalau dikira boleh menyamai dengan kos pembinaan hampir
lima buah sekolah rendah. Manakala kos bagi melaksanakan pilihan raya kecil bagi
DUN-DUN pula, boleh mencecah RM3.6 juta.

Tuan Yang di-Pertua, saya tidak berhasrat untuk berbincang berkenaan
kewajaran melaksanakan PRN atau PRK kerana ia adalah perbincangan yang
melibatkan kerangka kematangan demokrasi dalam negara kita. Apa yang ingin saya
sampaikan ialah perlunya penelitian terhadap kewajaran mengeluarkan jumlah duit
pembayar cukai yang tinggi bagi pelaksanaan pilihan raya ini. Parti-parti politik atau
pemimpin-pemimpin politik seharusnya sensitif kepada apa yang dirasai oleh rakyat
ketika ini. Kerajaan seharusnya meletakkan priority yang tepat dalam peruntukan
perbelanjaan ini demi kebaikan rakyat secara keseluruhannya.

Tuan Yang di-Pertua, balik kepada isu pilihan raya tadi, saya bersetuju
dengan apa yang disebut oleh Yang Berhormat Kota Raja dan dipersetujui oleh Yang
Berhormat Padang Rengas iaitu masalah lompat parti di kalangan ahli-ahli politik
yang perlu diselesaikan melalui undang-undang. Jadi Akta Anti-Lompat Parti adalah
satu akta yang diharapkan dapat menyelesaikan masalah ini. Namun untuk Yang

Berhormat Kota Raja menyalahkan pihak di sini iaitu pihak kerajaan hari ini yang
