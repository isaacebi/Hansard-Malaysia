DR. 22.3.2022 11

Akan tetapi insya-Allah, saya akan beri jawapan secara bertulis bila saya dapat
makluman daripada KETSA berkaitan dengan bila hendak dipinda akta tersebut.

Terima kasih.

3. Datuk Robert Lawson Chuat [Betong] minta Menteri Perdagangan Dalam
Negeri dan Hal Ehwal Pengguna menyatakan_inisiatif kementerian bagi
meningkatkan kesedaran serta merancakkan industri harta intelek.

Menteri Perdagangan Dalam Negeri dan Hal Ehwal Pengguna [Dato Sri
Alexander Nanta Linggi]: Terima kasih Tuan Yang di-Pertua. Terima kasih Yang
Berhormat Betong.

Tuan Yang di-Pertua, Kementerian Dalam Negeri dan Hal Ehwal Pengguna
melalui agensinya, Perbadanan Harta Intelek Malaysia (MylIPO) komited
menjalankan tanggungjawab mentadbir, memberi khidmat nasihat dan mengurus
sistem harta intelek di Malaysia dengan baik dan sistematik.

MyIPO telah menganjurkan sebanyak 308 buah program kesedaran dari
tahun 2019 sehingga Januari 2022 serta menyediakan perkhidmatan dalam talian
serta sistem help desk khusus berkenaan harta intelek.

MyIPO turut mengadakan inisiatif-inisiatif meningkatkan kesedaran mengenai
harta intelek seperti mengadakan kempen-kempen dan taklimat berkenaan dalam
talian atau webinar mengenai topik-topik yang bersesuaian dengan golongan belia
dan pelajar, dan juga menggunakan media sosial dan pengiklanan dalam talian bagi
menyasarkannya kepada pemilik harta intelek golongan belia, pelajar, komuniti
setempat serta usahawan SME.

MyIPO Outreach merupakan inisiatif MylIPO dalam menjalankan aktiviti
pemasaran, mempromosi kesedaran, prosedur pemfailan permohonan dan teknik
membuat carian harta intelek dengan kos yang lebih rendah menggunakan
Facebook. Pelan tindakan media MylPO bertujuan menyebar maklumat terkini
berkaitan harta intelek melalui portal media tradisional dan media sosial.

Kerjasama turut diadakan dengan pihak kementerian, agensi universiti,
stakeholders dan pejabat harta intelek luar negara dalam memberi kesedaran
mendaftar dan melindungi harta intelek. Golongan belia, pelajar dan komuniti
setempat dibantu dengan pemberian Dana Pemfailan Harta Intelek (Dana IP 2.0) di
bawah peruntukan Rancangan Malaysia Ke-12 dengan peruntukan kewangan
sebanyak RM4 juta dalam tempoh empat tahun bermula pada tahun 2022 hingga
2025 kepada warganegara Malaysia berumur 18 tahun dan ke atas yang memenuhi
kriteria yang ditetapkan. Setakat 20 Mac 2022 ini, sebanyak 538 permohonan dana
telah diterima bermula 1 Januari 2022 dan permohonan dana dijangka terus

meningkat sehingga tarikh tutup pada 30 Jun tahun 2022.
