DR. 22.3.2022 69

mengambil alih urusan pendaftaran dan penyimpanan maklumat pengundian secara
sistematik. Kajian yang diperlukan untuk memastikan bahawa pelaksanaan pilihan
raya mestilah diselaraskan dengan kemajuan IR 4.0. Walau bagaimanapun,
terpulang kepada cara dan mekanisme yang difikirkan sesuai dengan keadaan
negara kita dalam menghadapi Pilihan Raya Umum Kelima Belas yang akan datang.

Kedua Tuan Yang di-Pertua ialah Tabung Bencana Negara. Tabung yang
ditubuhkan di bawah NADMA ini bertujuan untuk menggalakkan sumbangan pihak
swasta, badan sukarela serta orang perseorangan atas prinsip pengurusan bencana
negara adalah tanggungjawab semua anggota masyarakat. Soalan saya adalah:

(i) di manakah segala maklumat terkini sumbangan orang ramai kepada

tabung ini dipamerkan setiap masa atas dasar ketelusan? dan

(ii) bagaimanakah dan bilakah agihan bantuan dari tabung ini disalurkan?

Terima kasih Tuan Yang di-Pertua.

Tuan Yang di-Pertua: Terima kasih Yang Berhormat Dungun. Seterusnya
Yang Berhormat Rasah, silakan.

3.01 ptg.

Tuan Cha Kee Chin [Rasah]: Terima kasih Tuan Yang di-Pertua atas
peluang yang diberikan pada petang ini. Perkara pertama yang saya hendak
sebutkan pada petang ini adalah berkenaan dengan Anggaran Perbelanjaan
Pembangunan iaitu di bawah tajuk Maksud P.42 untuk Kementerian Kesihatan. Satu
peruntukan yang besar iaitu sebanyak RM3,879,000,000 dibelanjakan untuk
membiayai bekalan perubatan fasiliti. Saya hendak tanya pada kerajaan, apakah
jenis fasiliti yang terlibat untuk tambah baik, untuk menaik taraf dan sebagainya?
Tiada masalah sebab kita tahu pada tahun lepas kita masih dibayangi oleh pandemik
COVID-19. Jadi sudah pastinya belanja sebegini adalah wajar dibelanjakan cuma
detilnya macam mana? Adakah RM3.8 bilion ini termasuk dengan kos vaksin
tersebut? Itu yang saya hendak tanya.

Berkenaan dengan KKM, satu perkara yang saya hendak kemukakan ialah
berkenaan dengan kekecewaan saya. Saya hendak sebut secara terus-terang on
record dalam Dewan ini. Saya baru mendapat jawapan bukan lisan daripada
Kementerian Kesihatan yang mengatakan bahawa Pakej Penjagaan COVID-19 yang
diumumkan oleh Yang Amat Berhormat Perdana Menteri pada tahun lepas sudah
hampir enam bulan. Untuk Parlimen Rasah sejumlah 27,546 buah keluarga B40 yang
layak untuk mendapat kit tersebut tetapi setakat 10 Mac, hanya 80 peratus yang
dapat. Kenapa selepas enam bulan, hanya 80 peratus? Mana pergi 20 peratus lagi?
Bila hendak dapat? Jangan kita bagi kit yang sebegini, yang harganya RM100 lebih

pun hendak tunggu sampai enam bulan tidak bagi-bagi. Ini bukan caranya.
