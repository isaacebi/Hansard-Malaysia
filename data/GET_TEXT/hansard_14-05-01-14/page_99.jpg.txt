DR. 22.3.2022 92

Tadi rakan-rakan saya sembang tentang reformasi Parlimen, tentang
reformasi pilihan raya. Semua ini ada kosnya yang tersendiri. Selain itu semua
masalah perbelanjaan, defisit hutang dan kenaikan cukai ini seperti mana yang saya
sebut tadi akan menambahkan tekanan kepada orang ramai.

Cara terbaik untuk kita mengurangkan defisit dan hutang antaranya tentulah
dengan menjadikan perbelanjaan kerajaan ini cekap iaitu ia dapat menyelesaikan
masalah, menambah nilai dan juga meningkatkan pulangan daripada segi
kewangan. Saya maklum banyak lagi perbelanjaan pakej rangsangan yang dibuat
sebelum ini masih lagi belum selesai. Setakat yang saya tahu, melalui jawapan
bertulis yang saya terima, sehingga lewat bulan lalu, untuk Program Prihatin, baru
65 peratus dibelanjakan. Untuk Program Penjana baru 57.3 peratus dibelanjakan.
Untuk Program Pemerkasa, baru 38.2 peratus dibelanjakan.

Soalan saya ialah apakah langkah-langkah yang akan diambil oleh kerajaan
untuk meningkatkan kecekapan perbelanjaan bagi memastikan impak maksimum
selaras dengan tujuan pakej rangsangan yang kita luluskan bersama di Dewan yang
mulia ini.

Tuan Yang di-Pertua, tidak guna kita cakap angka ratusan bilion, kita
bercakap puluhan juta tetapi apabila kecekapan perbelanjaan tidak berlaku jadi
objektif yang kita sasarkan tidak dapat dicapai. Tadi rakan-rakan saya banyak
membahaskan secara khususnya tentang empat buah agensi yang akan menerima
perbekalan tambahan ini ataupun sebenarnya telah berbelanja -— telah
membelanjakan perbekalan tambahan ini. Antaranya termasuklah daripada
Suruhanjaya Pilihan Raya, Perkhidmatan dan Perbendaharaan, peruntukan kepada
Kumpulan Wang Terkanun dan juga Kementerian Perdagangan Dalam Negeri dan
Hal Ehwal Pengguna.

Saya bimbang dengan amalan dalam belanjawan kita dan juga perbekalan
tambahan ini hanyalah lebih kepada bersifat jangka masa pendek tetapi tidak
menyelesaikan isu-isu dasar yang memerlukan perhatian sehingga jangka masa
sederhana dan jangka masa panjang. Isu makanan ini bukan isu baharu Tuan Yang
di-Pertua dan saya tengok kita masih lagi mengamalkan pendekatan yang lama,
pendekatan yang mungkin sudah obsolete ataupun sudah tidak lagi dapat untuk
menangani keperluan kita dalam meneruskan keunggulan negara kita dalam masa
sederhana dan juga panjang.

Jadi saya berharap akan ada satu anjakan paradigma untuk kita melihat
perbelanjaan kita bukan sahaja dalam perbekalan tambahan tetapi pada belanjawan
nanti supaya kita lebih bertumpu kepada untuk menyelesaikan isu-isu sebenar dalam
dasar bagi setiap kementerian. Itu sahaja perbahasan saya Tuan Yang di-Pertua,

sekian terima kasih.
