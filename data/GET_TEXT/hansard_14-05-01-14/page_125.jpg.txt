DR. 22.3.2022 118

yang berkaitan. Perbelanjaan ini juga turut mengambil kira peralatan mengikut Garis
Panduan Penjagaan COVID-19.
01720

Saya juga hendak menyentuh tentang Yang Berhormat Pokok Sena tadi
berkenaan dengan memberikan pendidikan kepada pengundi terutama kepada
golongan belia. Untuk makluman Yang Berhormat, Suruhanjaya Pilihan Raya
melalui akademi SPR iaitu APR telah pun menjalinkan kerjasama strategik dengan
beberapa kementerian untuk melaksanakan program pendidikan pengundi yang
bertujuan untuk memberikan kefahaman terhadap proses pilihan raya yang
dijalankan di Malaysia dan juga mempersiapsiagakan golongan belia agar menjadi
warganegara yang bertanggungjawab dengan melibatkan diri dalam pilihan raya.

Antara kementerian yang terlibat adalah Kementerian Belia dan Sukan,
Kementerian Pengajian Tinggi, Kementerian Pendidikan Malaysia, Kementerian
Kesihatan Malaysia, Kementerian Sumber Manusia, Kementerian Pembangunan
Luar Bandar, Kementerian Komunikasi dan Multimedia serta agensi lain dan juga
badan-badan bukan kerajaan yang mempunyai kaitannya dengan belia.

Selain daripada itu juga, untuk kita sebar luas penyampaian maklumat pilihan
raya kepada golongan belia, Akademi Pilihan Raya juga telah pun melaksanakan
program APR Associate Trainer ataupun lebih dikenali dengan nama AAT. Melalui
program AAT ini, Akademi Pilihan Raya dapat melatih lebih ramai lagi penceramah
dan juga jurulatih yang mampu untuk bekerjasama rapat dan juga bersama-sama
dengan Akademi Pilihan Raya untuk sama-sama sampaikan maklumat tentang
proses pilihan raya di Malaysia knusus kepada pelajar sekolah dan juga golongan
belia dalam institusi pendidikan di seluruh negara. Setakat hari ini, seramai 273
orang peserta telah mengikuti latihan intensif oleh Akademi Pilihan Raya dan
seterusnya dilantik sebagai APR Associate Trainer.

Akademi Pilihan Raya juga telah pun mengambil inisiatif perkongsian secara
maya dan juga dalam media sosial bagi memberikan penerangan lebih mudah dan
ringkas mengenai proses pilihan raya melalui platform Facebook, YouTube,
Instagram, Twitter dan TikTok yang pada ketika ini menjadi trend anak muda dan
juga belia.

Saya juga hendak menjawab berkenaan soalan daripada Ahli Parlimen Kota
Belud yang bertanyakan kenapa PRK Bugaya tidak dilaksanakan. Untuk makluman
Yang Berhormat, Proklamasi Darurat 2020 [P.U.(A)358/2020] Bugaya telah
diwartakan pada 15 Disember 2020. Justeru, bagi SPR untuk melaksanakan PRK
bagi kerusi DUN 66 Bugaya, Proklamasi Darurat 2020 [P.U.(A)358/2020] Bugaya
hendaklah dibatalkan terlebih dahulu.

Dato’ Mahfuz bin Haji Omar [Pokok Sena]: Penjelasan, penjelasan.
