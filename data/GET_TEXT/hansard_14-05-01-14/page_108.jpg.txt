DR. 22.3.2022 101

tidak mencukupi untuk menampung kenaikan bayaran subsidi berkenaan. Maka,
perbelanjaan tambahan perlu dilaksanakan terlebih dahulu.

Selain itu dalam keadaan mendesak pada tahun 2021 berikutan bencana
banjir yang berlaku, kerajaan perlu melaksanakan perbelanjaan tambahan terlebih
dahulu bagi membantu mangsa-mangsa banjir yang terlibat serta membaiki
infrastruktur yang terjejas akibat banjir.

Oleh demikian, mengambil kira keperluan segera dan mendesak yang perlu
dibuat oleh kerajaan dan mengambil kira kekangan masa untuk tambahan ini
dibentangkan di Parlimen terlebih dahulu. Sebelum kelulusan perbelanjaan
tambahan ini diluluskan, maka tindakan dan keputusan segera kerajaan adalah amat
penting dan sebarang kelewatan oleh kerajaan dalam menyediakan peruntukan bagi
perkara-perkara yang mendesak sememangnya akan memberi kesan langsung
kepada rakyat.

Pun begitu, ingin saya mengesahkan kepada semua Ahli Yang Berhormat
bahawa perbekalan tambahan ini adalah yang pertama dan yang terakhir untuk
tahun 2021. Berdasarkan isu-isu yang dibahaskan terdapat juga beberapa perkara
yang melibatkan Yang Berhormat Menteri lain ataupun kementerian lain yang tidak
berkaitan dengan rang undang-undang ini seperti isu Rumah PR1MA, masalah
capaian internet, keperluan pemindahan pencawang komunikasi, keperluan
pembaikan klinik dan hospital awam, Rang Undang-undang Anti Lompat Parti dan
lain-lain.

Saya setuju bahawa perkara-perkara yang dibangkitkan adalah amat penting
dan wajar mendapat penjelasan sebaiknya daripada kementerian berkenaan. Saya
dan Kementerian Kewangan memberi komitmen bahawa Kementerian Kewangan
akan menyalurkan persoalan tersebut kepada pihak kementerian berkaitan untuk
menyediakan jawapan bertulis dalam kadar yang segera. Sila, Yang Berhormat
Kangar.

Timbalan Yang di-Pertua [Dato' Mohd Rashid Hasnon]: Sila, Yang
Berhormat Kangar.

Tuan Noor Amin bin Ahmad [Kangar]: Terima kasih Yang Berhormat
Timbalan Menteri Kewangan. Terima kasih Tuan Yang di-Pertua. Saya sebenarnya
gembira kalau kerajaan dapat berjimat ataupun dapat menjadikan perbelanjaan ini
cekap.

Tadi Yang Berhormat Timbalan Menteri menjawab bahawa apa yang kita
luluskan dalam belanjawan sebenarnya lebih besar daripada apa yang kerajaan

belanjakan dan cuma perbekalan ini mungkin dalam kepala yang tidak kita luluskan.
