DR. 22.3.2022 43

dengan kenyataan yang mengelirukan Dewan oleh Menteri Kewangan dalam sesi
penggulungan sebelum ini yang mana beliau telah menyatakan di dalam jawapan
lisan dan juga sewaktu penggulungan Menteri Kewangan baru-baru ini yang
mengatakan bahawa 40 peratus pungutan cukai yang diberikan kepada Sabah
sudah tidak lagi terpakai.

Di tangan saya ini merupakan Hansard [Sambil menunjukkan Hansard] yang
saya sudah check dan juga kenyataan yang telah dibuat oleh Menteri Hal Ehwal
Sabah yang mengatakan bahawa kenyataan itu sebenarnya, pengguguran itu masih
belum dibincangkan. Jadi di sini Tuan Yang di-Pertua, bila melihat kepada Hansard
dan juga tidak ada pembetulan yang dibuat oleh Menteri Kewangan, maka saya
membawa dan ingin mencadangkan agar Menteri Kewangan ini dirujuk ke
Jawatankuasa Khas kerana telah mengelirukan Dewan.

Oleh sebab ini penting Tuan Yang di-Pertua, bila menyentuh tentang isu
Perlembagaan ini khususnya dalam melibatkan Perjanjian Malaysia 1963 ia
merupakan satu perjanjian yang tidak boleh diubah sewenang-wenangnya dan
kenyataan yang dibuat oleh Menteri Kewangan secara jelas telah melukakan hati
rakyat negeri Sabah apabila menyatakan dengan jelas baik dalam jawapan lisan dan
juga dalam sesi penggulungan menyatakan ia tidak lagi terpakai dan telah disahkan
juga oleh Menteri Hal Ehwal Sabah yang mengatakan ia tidak adapun dibincangkan
dan Hansard [Sambil menunjukkan kertas Hansard] di tangan saya ini adalah bukti,
Menteri Hal Ehwal Sabah menafikan, Menteri Kewangan menyatakan telah pun tidak
terpakai. Jadi ada percanggahan dalam jawapan kedua-dua Menteri dan saya ingin
merujuk Menteri Kewangan ke Jawatankuasa Khas kerana ia jelas_ telah
mengelirukan Dewan, terima kasih.

Timbalan Yang di-Pertua [Dato' Mohd Rashid Hasnon]: Terima kasih,
Yang Berhormat Sepanggar.

Puan Isnaraissah Munirah binti Majilis @ Fakharudy [Kota Belud]: Tuan
Yang di-Pertua, sokong Yang Berhormat Sepanggar.

Timbalan Yang di-Pertua [Dato' Mohd Rashid Hasnon]: Saya telah
dimaklumkan Pejabat Tan Sri Speaker telah menerima dan sedang mendapatkan
penjelasan daripada Yang Berhormat Menteri Kewangan itu sendiri. Jadi Pejabat
Speaker akan memberikan jawapan. Terima kasih, teruskan.

Puan Isnaraissah Munirah binti Majilis @ Fakharudy [Kota Belud]: Tuan
Yang di-Pertua, sokong, Yang Berhormat Sepanggar. Kota Belud sokong Yang
Berhormat Sepanggar usul yang dibawa.

Timbalan Yang di-Pertua [Dato' Mohd Rashid Hasnon]: la tidak perlu ada

sokongan.
