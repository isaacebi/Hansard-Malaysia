DR. 22.3.2022 97

Hairannya, saya difahamkan daripada berita dan juga laporan media, windfall
tax untuk sektor sawit ini difahamkan oleh Yang Berhormat Menteri yang menjaga
iaitu Menteri Komoditi, bahawa ia mencecah RM1 bilion unjuran untuk tahun 2022.

Saya ingin bertanya kepada Yang Berhormat Menteri, apakah unjuran
windfall tax untuk industri sawit ini benar-benar mencecah RM1 bilion? Kalau ini
berlaku, dalam satu segi, kita mempunyai windfall tax yang tinggi tetapi daripada segi
pasaran minyak walaupun negara kita pengeluar minyak sawit ini, kita berdepan
dengan kekangan masalah untuk mendapatkan barangan ini.

Jadi, saya ingin tanya kepada Kementerian Kewangan, apakah di sana wujud
semacam satu kerjasama di antara kedua-dua kementerian ini iaitu Kementerian
Perdagangan Dalam Negeri dan Hal Ehwal Pengguna dengan kementerian yang
menjaga komoditi ini? Ini kerana kalau tidak ada penyelarasan ini, secara berterusan
kita akan berhadapan dengan permasalahan kekurangan minyak sawit di pasaran
ini.

Saya dahulu dimaklumkan bahawa berkait tentang pasaran minyak masak
untuk kegunaan tempatan ini, dahulu sebenarnya di bawah Menteri Komoditi tetapi
kemudiannya dipisahkan dan diletakkan di bawah KPDNHEP. Jadi saya ingin tanya
kepada kementerian, apakah di sana wujud satu jawatankuasa ataupun satu team
task force untuk menyelaraskan perkara ini agar rakyat tidak akan terbeban dengan
ketiadaan minyak masak? Itu yang pertama.

Kedua, saya ingin tanya juga kepada Kementerian Kewangan berkait tentang
perbelanjaan untuk SPR. Saya percaya ramai Ahli Parlimen membangkitkan perkara
ini. Saya ingin tanya, berapakah belanja ataupun unjuran perbelanjaan pilihan raya
negeri di peringkat negeri Johor baru-baru ini dan juga di negeri Melaka? Ini kerana
yang dibentangkan di dalam Dewan ini ialah di Sarawak. Itu yang pertama.

Kedua, sebagai Timbalan Menteri yang mewakili parti UMNO, apakah akan
ada pilihan-pilihan raya negeri yang lain selepas ini? Kalau ikut keputusan parti Yang
Berhormat yang menjadi sebahagian daripada komponen kepada kerajaan hari ini.

Seterusnya saya ingin bertanya, berapakah unjuran perbelanjaan kalau
hanya PRU semata-mata berbanding dengan perbelanjaan kalau ada pilihan raya
negeri-negeri ini? Apakah guna simple matematik misalnya ada peruntukan X untuk
PRU, apabila turun di peringkat negeri-negeri, dia bagi 12 atau bagi 14? Ataupun
sebenarnya membuat pilihan raya negeri-negeri ini jauh lebih besar belanjanya
daripada hanya satu sahaja pilihan raya umum ini?

Ini kerana saya percaya bahawa perkara yang dibangkitkan oleh ramai wakil
rakyat atau Ahli-ahli Parlimen pada hari ini adalah berkait tentang pindaan

Perlembagaan esok.
