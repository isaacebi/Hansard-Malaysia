DR. 22.3.2022 73

menyebabkan kejatuhan Kerajaan Pakatan Harapan adalah tidak tepat kerana ia
berpunca daripada perpecahan atau setidak-tidaknya ketidakfahaman di kalangan
pemimpin-pemimpin Pakatan Harapan sendiri sementelah penolakan rakyat
terhadap Pakatan Harapan yang gagal melaksanakan manifesto pilihan raya.

Tuan Yang di-Pertua, seterusnya berbalik kepada priority yang seharusnya
diletakkan oleh kerajaan di mana peruntukan perbelanjaan ini perlu diletakkan
priority yang tepat demi kebaikan rakyat keseluruhannya. Dalam hal ini Tuan Yang
di-Pertua, saya bersetuju dengan apa yang disebut oleh Yang Berhormat Kuala
Langat dan juga Yang Berhormat Kubang Pasu agar memberikan penekanan
kepada perkara-perkara yang sensitif dan sangat diperlukan rakyat seperti
penyelesaian infrastruktur luar bandar, penyediaan tempat tinggal yang selesa dan
sempurna untuk rakyat dan bantuan-bantuan keperluan asas kepada mereka.
Tumpuan kepada keseimbangan wilayah yang menjadi dasar kerajaan adalah perlu
diterjemahkan dalam setiap penyediaan bajet mahupun bajet tambahan.

Hari ini saya tidak mahu lagi mengulangi tentang beberapa buah projek yang
sangat perlu disegerakan di Tumpat secara khusus. Saya sudah menyebutnya
beberapa kali dan seharusnya mendapat perhatian daripada pihak kerajaan. Baru-
baru ini banjir besar dan banjir termenung sekali lagi telah melanda Tumpat dan saya
berharap sebarang perancangan bagi mengatasi masalah banjir mesti diberi
keutamaan oleh kerajaan.

Tuan Yang di-Pertua, ada beberapa poin lagi yang hendak saya sebut iaitu
berkenaan dengan bantuan wang tunai. Di mana kita sudah memasuki beberapa siri
bantuan wang tunai yang telah dijenamakan beberapa kali bermula dengan Bantuan
Rakyat 1Malaysia, Bantuan Sara Hidup, Bantuan Prihatin Negara dan akhir sekali,
Bantuan Keluarga Malaysia hari ini. Saya mengucapkan terima kasih kepada pihak
kerajaan yang sentiasa prihatin dan memberi wang tunai kepada rakyat kebanyakan
lagi-lagi ketika ekonomi negara kita masih lagi dalam pemulihan. Namun saya ingin
bertanya persoalan yang berlegar di pemikiran rakyat pada waktu ini iaitu
mengapakah BKM ini dilihat agak berkira dalam memberi bantuan tunai yang
sewajarnya kepada golongan M40?

Saya ingin memberi contoh. Golongan isi rumah berjumlah RM2,500
sehingga RM5,000 hanya mendapat RM400 bagi yang tidak mempunyai anak dan
RM600 sahaja bagi mempunyai satu ataupun dua orang anak. Individu atau warga
emas dan OKU yang tiada pasangan berpendapatan RM5,000 ke bawah, mereka
hanya mendapat RM600 sahaja. Memandangkan BKM ini akan diberi sebanyak
empat kali pada tahun ini, pemberian bantuan tunai ini akan diberikan sebanyak
RM100 hingga RM200 sahaja bagi setiap kali pemberian. Golongan M40 adalah

golongan pertengahan yang tidak mempunyai simpanan yang tinggi seperti golongan
