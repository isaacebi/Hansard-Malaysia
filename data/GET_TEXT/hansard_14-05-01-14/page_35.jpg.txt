DR. 22.3.2022 28

Apakah keberkesanan fungsi SMART Tunnel ini tidak lagi berkesan bagi menahan
gelombang banjir kilat yang sentiasa berlaku? Terima kasih.

Tuan Yang di-Pertua: Terima kasih Yang Berhormat Tumpat.

Datuk Seri Jalaluddin bin Alias: Tuan Yang di-Pertua, SMART Tunnel bagi
warga Wilayah Kuala Lumpur ini memang semua kita maklum ya dapat membantu
untuk mengurangkan ataupun mencegah kalau berlakunya banjir kilat dan
sebagainya. Akan tetapi, itu tidak boleh menampung bagi kawasan keseluruhan
yang berada di kawasan Kuala Lumpur.

Oleh sebab itu dalam pelan jangka panjang kita Tuan Yang di-Pertua, pihak
DBKL telah melakukan beberapa pendekatan untuk kita memberikan sistem amaran
awal (early warning system) kita kepada masyarakat dan warga kota tentang
kemungkinan-kemungkinan untuk berlakunya banjir kilat yang boleh mendatangkan
kerugian kepada kerajaan apatah lagi kepada rakyat.

Untuk makluman Dewan yang mulia ini, beberapa —Sebagai contoh ya,
beberapa aset tambahan akan dilakukan dan juga dilaksanakan oleh pihak DBKL.
Pemasangan CCTV yang khusus untuk hotspot banjir. Sebanyak 51 CCTV
pemantauan akan dipasang di kawasan hotspot banjir yang mana ketika ini 13 buah
telah siap dan yang bakinya dalam proses pemasangan. Kemudian, satu lagi Tuan
Yang di-Pertua, yakni pemasangan sistem amaran.

DBKL akan memasang lima buah siren amaran iaitu:

(i) lorong kiri Keramat;

(ii) Terowong Chan Sow Lin;

(iii) Taman U-Thant;

(iv) Jalan 9 Kampung Cheras Baru; dan

(v) Sungai Kayu Ara

Kerja-kerja awal sudah pun dilaksanakan dan akan siap dalam tempoh
terdekat. Selain itu Tuan Yang di-Pertua, pemantauan kita kepada 25 buah kolam
takungan termasuk Underground on-site detention (OSD) juga sedang dijalankan
seperti yang saya telah jelaskan di dalam Dewan Rakyat pada minggu lepas.

OSD ada sembilan buah dan lapan buah telah lengkap. Satu buah akan siap
penghujung tahun ini. Kesemua ini adalah langkah-langkah yang diambil oleh pihak
kementerian khususnya DBKL bagi mengatasi masalah banjir kilat. Walau
bagaimanapun Tuan Yang di-Pertua, kita juga mendengar pandangan, Public
Monitoring System ataupun Public Opinion Monitoring System dengan izin,
pandangan daripada Ahli Yang Berhormat dan pandangan daripada publik, kita
kumpul dan juga kita terima untuk bantu bagi kesejahteraan warga kota Wilayah
Kuala Lumpur. Terima kasih Tuan Yang di-Pertua.

Puan Hannah Yeoh [Segambut]: Soalan tambahan.
