DR. 22.3.2022 91

masanya kerajaan memerlukan perbelanjaan atas keperluan yang mendesak.
Cuma, perlu kita sedar bahawa Perbekalan Tambahan ini dibuat dalam realiti kita
sudah meluluskan sebuah belanjawan defisit. Ertinya, kutipan hasil kita sentiasa
lebih kecil berbanding perbelanjaan kerajaan.

Dari tahun ke tahun, kita hanya mengurangi kadar hutang berbanding
Keluaran Dalam Negara Kasar (KDNK) tetapi bukanlah jumlah hutang itu sendiri.
Dalam maksud lain, jumlah hutang akan tetap bertambah selagi kita terus berbelanja
secara defisit. Soalan saya, berapakah nilai defisit kepada belanjawan kerajaan
dengan tambahan perbekalan ini dan bilakah dijangka kita tidak lagi berbelanja defisit
pada masa akan datang?

1610

Baru-baru ini Yang Berhormat Menteri Kewangan menjelaskan bahawa dana
akaun amanah semasa tidak cukup untuk membayar hutang 1MDB yang sudah
matang bagi tahun 2022 di mana suntikan sebanyak kira-kira RM1.5 bilion perlu
dibuat oleh kerajaan.

Dalam jawapan bertulis yang diterima daripada soalan saya sebelum ini,
dimaklumkan kira-kira 70 peratus hutang kerajaan akan matang dalam tempoh 10
tahun iaitu 43.4 peratus dalam tempoh lima tahun dan jua 25.4 peratus dalam tempoh
enam sehingga 10 tahun.

Saya faham yang lazimnya kita akan mengamalkan apa yang dipanggil
sebagai debt rollover ataupun dalam bahasa mudahnya kita gali lubang untuk tutup
lubang. Satu daripada langkah biasa yang juga diambil oleh kerajaan untuk
menampung kos ini tentunya melalui peningkatan cukai. Dengan kenaikan harga
barang, peningkatan cukai tentulah akan memberi tekanan tambahan kepada orang
ramai.

Soalan saya apakah perancangan kerajaan untuk memastikan kerajaan
mempunyai cukup hasil yang lebih tinggi dalam tempoh lima sehingga sepuluh tahun
ini kerana tanpa pendapatan baharu sudah tentulah kita hanya akan menambahkan
hutang, akan terus berbelanja defisit dan sudah tentulah ini akan dipindahkan kepada
beban orang ramai.

Tuan Yang di-Pertua, tambahan perbelanjaan kerajaan, defisit berterusan,
tekanan hutang kerajaan yang akan matang dan juga kemungkinan ditampung
melalui hutang baharu dan kenaikan cukai tentulah akan menyempitkan ruang
keanjalan kerajaan berbelanja terutama dalam memperkenalkan undang-undang
atau dasar dalam program baharu dan juga permintaan pembangunan baharu
selaras dengan pertumbuhan penduduk dan juga keperluan setempat dan semasa

kerana semua perkara ini memerlukan kos tertentu.
