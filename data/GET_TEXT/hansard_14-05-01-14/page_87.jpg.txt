DR. 22.3.2022 80

kepada benda yang tidak penting sehingga mengetepikan kebajikan rakyat secara
keseluruhan.

Seterusnya saya ingin memberi persoalan kepada kerajaan apakah
keperluan untuk memberi peruntukan tambahan kepada Kementerian Perdagangan
Dalam Negeri dan Hal Ehwal Pengguna sebanyak RM540 juta? Tuan Yang di-
Pertua, bolehkah Yang Berhormat Menteri terangkan peruntukan tambahan ini
diberikan atas faktor apa dan kenapa tidak diberikan semasa perbahasan Akta
Perbekalan 2021. Saya mohon Yang Berhormat Menteri jawab persoalan yang saya
tinggalkan ini. Walau bagaimanapun, kenaikan harga barang perlu dikawal, kalau
tidak rakyat akan susah di luar sana.

Seterusnya berkait dengan veteran. Saya juga mohon pencen veteran yang
lama dikaji untuk diselaraskan dengan pencen baharu perlu disegerakan. Bekas
tentera yang tidak berpencen perlu dikaji semula. Bagi penerima pingat PGM perlu
membayar elaun sekurang-kurangnya setahun sekali. Saya dapati hal ini sudah lama
diketengahkan tetapi pihak kerajaan tidak pedulikan. Kerajaan akan tanggung dosa
terhadap veteran kalau tidak dipenuhi. Sekian, terima kasih Tuan Yang di-Pertua.

Timbalan Yang di-Pertua [Dato’ Mohd Rashid Hasnon]: Terima kasih
Yang Berhormat Padan Serai. Seterusnya saya jemput Yang Berhormat Kuala

Selangor.

3.35 ptg.

Datuk Seri Dr. Haji Dzulkefly bin Ahmad [Kuala Selangor]: Terima kasih
Tuan Yang di-Pertua. Saya bangun untuk sama-sama membahaskan di peringkat
dasar ini akan permohonan kerajaan untuk mendapatkan tambahan perbelanjaan
dalam Anggaran Perbelanjaan Mengurus Tambahan Pertama 2021 sebanyak RM9.5
bilion dan juga pembangunan sebanyak RM5.5 bilion.

Tuan Yang di-Pertua, ringkasnya saya hanya menumpukan kepada
beberapa isu sahaja. Pertama, dengan menyuarakan betapa dengan Perang Rusia-
Ukraine sekali gus ekonomi dunia digugat dengan kenaikan melonjak harga minyak
mentah Brent yang pada ketika kita membuat penggubalan bajet ini adalah pada
harga USD66 dan sekarang ini sudah hampir tidak silap saya USD114 setong.
Dengan kata lain juga, ia meninggalkan pelbagai kesan dan dampak yang agak
parah. Namun sebagai sebuah negara yang merupakan next exporter, kita
mempunyai kelebihan sedikit pada setiap RM1 kenaikan se-barre/ minyak mentah ini
— kita mempunyai penambahan sebanyak RM646 juta sumbangan kepada KDNK
dan juga hasil kerajaan sebanyak RM339 juta sekali gus juga menaikkan inflasi

Indeks Harga Barang (IHB) sebanyak 0.03 peratus.
